\c 2
\p
\v 1 پس برگشته، چنانکه خداوند به من گفته بود، از راه دریای سرخ در بیابان کوچ کردیم و روزهای بسیار کوه سَعیر را دور زدیم.
\v 2 پس خداوند مرا خطاب کرده، گفت،
\v 3 دور زدن شما به این کوه بس است؛ بسوی شمال برگردید.
\v 4 و قوم را امر فرموده، بگو که شما از حدود برادران خود بنی‌عیسو که در سَعیر ساکنند باید بگذرید، و ایشان از شما خواهند ترسید، پس بسیار احتیاط کنید.
\v 5 و با ایشان منازعه مکنید، زیرا که از زمین ایشان بقدر کف پایی هم به شما نخواهم داد، چونکه کوه سَعیر را به عیسو به ملکیت داده‌ام.
\v 6 خوراک را از ایشان به نقره خریده، بخورید و آب را نیز از ایشان به نقره خریده، بنوشید.
\v 7 زیرا که یهُوَه خدای تو، تو را در همه کارهای دستت برکت داده است، او راه رفتنت را در این بیابان بزرگ می‌داند، الآن چهل سال است که یهُوَه خدایت با تو بوده است و به هیچ چیز محتاج نشده‌ای.
\v 8 پس از برادران خود بنی‌عیسو که در سَعیر ساکنند، از راه عربه از اِیلَتْ و عَصْیون جابَر عبور نمودیم.
\v 9 پس برگشته، از راه بیابان موآب گذشتیم، و خداوند مرا گفت، موآب را اذیت مرسان و با ایشان منازعت و جنگ منما، زیرا که از زمین ایشان هیچ سهمی به شما نخواهم داد، چونکه عار را به بنی‌لوط برای ملکیت داده‌ام.
\v 10 ایمیان که قوم عظیم و زیاد و بلند قد مثل عناقیان بودند، پیش در آنجا سکونت داشتند.
\v 11 ایشان نیز مثل عناقیان از رفائیان محسوب بودند، امّا موآبیان ایشان را ایمیان می‌خوانند.
\v 12 و حوریان در سعیر پیشتر ساکن بودند، و بنی‌عیسو ایشان را اخراج نموده، ایشان را از پیش روی خود هلاک ساختند، و در جای ایشان ساکن شدند، چنانکه اسرائیل به زمین میراث خود که خداوند به ایشان‌داده بود، کردند.
\v 13 الآن برخیزید و از درّه زارَد عبور نمایید. پس از درّه زارَد عبور نمودیم.
\v 14 و ایّامی که از قادش برنیع راه می‌رفتیم تا از درّه زارَد عبور نمودیم سی و هشت سال بود، تا تمامی آن نسل مردان جنگی از میان اردو تمام شدند، چنانکه خداوند برای ایشان قسم خورده بود.
\v 15 و دست خداوند نیز بر ایشان می‌بود تا ایشان را از میان اردو بالکلّ هلاک کند.
\v 16 پس چون همهٔ مردان جنگی از میان قوم بالکل مردند،
\v 17 آنگاه خداوند مرا خطاب کرده، گفت،
\v 18 تو امروز از عار که سرحد موآب باشد، باید بگذری.
\v 19 و چون به مقابل بنی‌عّمون برسی ایشان را مرنجان و با ایشان منازعه مکن، زیرا که از زمین بنی‌عّمون سهمی به تو نخواهم داد چونکه آن را به بنی‌لوط به ملکیت داده‌ام.
\v 20 (آن نیز زمین رفائیان شمرده می‌شود و رفائیان پیشتر ساکن آنجا بودند، امّا عَمُّونیان ایشان را زَمْزُمّیان می‌خوانند.
\v 21 ایشان قومی عظیم و زیاد و بلند قد مثل عَناقیان بودند، و خداوند آنها را از پیش روی ایشان هلاک کرد، پس ایشان را اخراج نموده، در جای ایشان ساکن شدند.
\v 22 چنانکه برای بنی‌عیسو که در سَعیر ساکنند عمل نموده، حوریان را از حضور ایشان هلاک ساخته، آنها را اخراج نمودند، و تا امروز در جای ایشان ساکنند.
\v 23 و عِوّیان را که در دهات تا به غَزّا ساکن بودند کَفْتُوریان که از کَفْتُور بیرون آمدند هلاک ساخته، در جای ایشان ساکن شدند.)
\v 24 پس برخیزید و کوچ کرده، از درّه اَرْنون عبور کنید، اینک سیحونِ اَمُوْری ملک حَشبون و زمین او را به دست تو دادم، به تصرف آن شروع کن و با ایشان‌جنگ نما.
\v 25 امروز شروع کرده، وحشت و ترس تو را بر قومهای زیر تمام آسمان مستولی می‌گردانم؛ و ایشان آوازهٔ تو را شنیده، خواهند لرزید، و از ترس تو مضطرب خواهند شد.
\v 26 پس قاصدان با سخنان صلح‌آمیز از بیابان قَدِیموت نزد سیحون ملک حشبون فرستاده، گفتم،
\v 27 اجازه بده که از زمین تو بگذرم، به شاهراه خواهم رفت و به طرف راست یا چپ میل نخواهم کرد.
\v 28 خوراک را به نقره به من بفروش تا بخورم، و آب را به نقره به من بده تا بنوشم، فقط اجازه بده تا بر پاهای خود بگذرم.
\v 29 چنانکه بنی‌عیسو که در سعیر ساکنند و موآبیان که در عار ساکنند به من رفتار نمودند، تا از اُردُن به زمینی که یهُوَه خدای ما به ما می‌دهد، عبور نمایم.
\v 30 امّا سیحون ملک حشبون نخواست که ما را از سرحد خود راه بدهد، زیرا که یهُوَه خدای تو روح او را به قساوت و دل او را به سختی واگذاشت، تا او را چنانکه امروز شده است، به دست تو تسلیم نماید.
\v 31 و خداوند مرا گفت، اینک به تسلیم نمودن سیحون و زمین او به دست تو شروع کردم، پس بنا به تصرف آن بنما تا زمین او را مالک شوی.
\v 32 آنگاه سیحون با تمامی قوم خود به مقابله ما برای جنگ کردن در یاهَص بیرون آمدند.
\v 33 و یهُوَه خدای ما او را به دست ما تسلیم نموده، او را با پسرانش و همهٔ قومش زدیم.
\v 34 و تمامی شهرهای او را در آنوقت گرفته، مردان و زنان و اطفال هر شهر را هلاک کردیم که یکی را باقی‌نگذاشتیم.
\v 35 امّا بهایم را با غنیمت شهرهایی که گرفته بودیم، برای خود به غارت بردیم.
\v 36 از عروعیر که برکناره درّه اَرْنون است، و شهری که در درّه است، تا جِلْعاد قریه‌ای نبود که به ما ممتنع باشد، یهُوَه خدای ما همه را به ما تسلیم نمود.
\v 37 امّا به زمین بنی‌عّمون و به تمامی کناره درّه یبُّوق و شهرهای کوهستان، و به هر جایی که یهُوَه خدای ما نهی فرموده بود، نزدیک نشدیم.