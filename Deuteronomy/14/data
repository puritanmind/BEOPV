\c 14
\p
\v 1 شما پسران یهُوَه خدای خود هستید،پس برای مردگان، خویشتن را مجروح منمایید، و مابین چشمان خود را متراشید.
\v 2 زیرا تو برای یهُوَه، خدایت، قوم مقدّس هستی، و خداوند تو را برای خود برگزیده است تا از همهٔ امّت‌هایی که برروی زمین‌اند به جهت او قوم خاصّ باشی.
\v 3 هیچ چیز مکروه مخور.
\v 4 این است حیواناتی که بخورید، گاو و گوسفند و بُز،
\v 5 و آهو و غزال و گور و بزکوهی و ریم و گاوِ دشتی و مَهات.
\v 6 و هر حیوان شکافته سُم که سُم را به دو حصّه شکافته دارد و نشخوار کند، آن را از بهایم بخورید.
\v 7 امّا از نشخوارکنندگان و شکافتگان‌سُم اینها را مخورید، یعنی شتر و خرگوش و وَنک، زیرا که نشخوار می‌کنند امّا شکافته‌سم نیستند. اینها برای شما نجس‌اند.
\v 8 و خوک زیرا شکافته سُم است، امّا نشخوار نمی‌کند، این برای شما نجس‌است. از گوشت آنها مخورید و لاش آنها را لمس مکنید.
\v 9 از همه آنچه در آب است اینها را بخورید، هرچه پر و فلس دارد، آنها را بخورید.
\v 10 و هرچه پر و فلس ندارد مخورید، برای شما نجس است.
\v 11 از همه مرغان پاک بخورید.
\v 12 و این است آنهایی که نخورید، عقاب و استخوان‌خوار و نسرِ بحر،
\v 13 و لاشخوار و شاهین و کرکس به اجناس آن؛
\v 14 و هر غُراب به اجناس آن؛
\v 15 و شترمرغ و جُغد و مرغ دریایی و باز، به اجناس آن؛
\v 16 و بوم و بوتیمار و قاز؛
\v 17 و قائت و رَخَم و غوّاص؛
\v 18 و لَقْلَقْ و کُلنک، به اجناس آن؛ و هُدْهُد و شبپره.
\v 19 و همه حشرات بالدار برای شما نجس‌اند؛ خورده نشوند.
\v 20 امّا از همه مرغان پاک بخورید.
\v 21 هیچ میته مخورید؛ به غریبی که درون دروازه‌های تو باشد بده تا بخورد، یا به اجنبی بفروش، زیرا که تو برای یهُوَه، خدایت، قوم مقدّس هستی. و بزغاله را در شیر مادرش مپز.
\v 22 عُشر تمامی محصولات مزرعه خود را که سال به سال از زمین برآید، البتّه بده.
\v 23 و به حضور یهُوَه خدایت در مکانی که برگزیند تا نام خود را در آنجا ساکن سازد، عشر غله و شیره و روغن خود را و نخست‌زادگان رمه و گله خویش را بخور، تا بیاموزی که از یهُوَه خدایت همه اوقات بترسی.
\v 24 و اگر راه از برایت دور باشد که آن را نمی‌توانی برد، و آن مکانی که یهُوَه، خدایت، خواهد برگزید تا نام خود را در آن‌بگذارد، وقتی که یهُوَه، خدایت، تو را برکت دهد، از تو دور باشد،
\v 25 پس آن را به نقره بفروش و نقره را بدست خود گرفته، به مکانی که یهُوَه خدایت برگزیند، برو.
\v 26 و نقره را برای هرچه دلت می‌خواهد از گاو و گوسفند و شراب و مسکرات و هرچه دلت از تو بطلبد، بده، و در آنجا بحضور یهُوَه، خدایت، بخور و خودت با خاندانت شادی نما.
\v 27 و لاوی‌ای را که اندرون دروازه‌هایت باشد، ترک منما چونکه او را با تو حصّه و سهمی نیست.
\v 28 و در آخر هر سه سال تمام عُشر محصول خود را در همان سال بیرون آورده، در اندرون دروازه‌هایت ذخیره نما.
\v 29 و لاوی چونکه با تو حصّه و سهمی ندارد و غریب و یتیم و بیوه‌زنی که درون دروازه‌هایت باشند، بیایند و بخورند و سیر شوند، تا یهُوَه، خدایت، تو را در همه اعمال دستت که می‌کنی، برکت دهد.