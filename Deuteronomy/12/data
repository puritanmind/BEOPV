\c 12
\p
\v 1 اینهاست فرایض و احکامی که شما در تمامی روزهایی که بر زمین زنده خواهید ماند، می‌باید متوجّه شده، به عمل آرید، در زمینی که یهُوَه خدای پدرانت به تو داده است، تا در آن تصرف نمایی.
\v 2 همهٔ اماکن امّت‌هایی را که در آنها خدایان‌خود را عبادت می‌کنند و شما آنها را اخراج می‌نمایید خراب نمایید، خواه بر کوه‌های بلند خواه بر تلّها و خواه زیر هر درخت سبز.
\v 3 مذبحهای ایشان را بشکنید و ستونهای ایشان را خرد کنید، و اشیره‌های ایشان را به آتش بسوزانید، و بتهای تراشیده شده خدایان ایشان را قطع نمایید، و نامهای ایشان را از آنجا محو سازید.
\v 4 با یهُوَه خدای خود چنین عمل منمایید.
\v 5 بلکه به مکانی که یهُوَه خدای شما از همهٔ قبیله‌های شما برگزیند تا نام خود را در آنجا بگذارد، یعنی مسکن او را بطلبید و به آنجا بروید.
\v 6 و به آنجا قربانی‌های سوختنی و ذبایح و عُشرهای خود، و هدایای افراشتنی دستهای خویش، و نذرها و نوافل خود و نخست‌زاده‌های رمه و گله خویش را ببرید.
\v 7 و در آنجا بحضور یهُوَه خدای خود بخورید، و شما و اهل خانه شما در هر شغل دست خود که یهُوَه خدای شما، شما را در آن برکت دهد، شادی نمایید.
\v 8 موافق هرآنچه ما امروز در اینجا می‌کنیم، یعنی آنچه در نظر هرکس پسند آید، نکنید.
\v 9 زیرا که هنوز به آرامگاه و سهمی که یهُوَه خدای شما، به شما می‌دهد داخل نشده‌اید.
\v 10 امّا چون از اُردُنّ عبور کرده، در زمینی که یهُوَه، خدای شما، برای شما تقسیم می‌کند، ساکن شوید، و او شما را از همهٔ دشمنان شما از هرطرف آرامی دهد تا در امنیت سکونت نمایید،
\v 11 آنگاه به مکانی که یهُوَه خدای شما برگزیند تا نام خود را در آن ساکن سازد، به آنجا هرچه را که من به شما امر فرمایم بیاورید، از قربانی‌های سوختنی و ذبایح و عُشرهای خود، و هدایای افراشتنی دستهای خویش، و همه نذرهای بهترین خود که برای خداوند نذر نمایید.
\v 12 و به حضور یهُوَه خدای خود شادی نمایید، شما با پسران و دختران و غلامان و کنیزان خود، و لاویانی که درون دروازه‌های شما باشند، چونکه ایشان را با شما حصّه‌ای و سهمی نیست.
\v 13 با حذر باش که در هر جایی که می‌بینی قربانی‌های سوختنی خود را نگذرانی،
\v 14 بلکه در مکانی که خداوند در یکی از قبیله‌های تو برگزیند در آنجا قربانی‌های سوختنی خود را بگذرانی، و در آنجا هرچه من به تو امر فرمایم، به عمل آوری.
\v 15 امّا گوشت را برحسب تمامی آرزوی دلت، موافق برکتی که یهُوَه خدایت به تو دهد، در همه دروازه‌هایت ذبح کرده، بخور؛ اشخاص آلوده و پاک از آن بخورند چنانکه از غزال و آهو می‌خورند.
\v 16 ولی خون را نخور؛ آن را مثل آب بر زمین بریز.
\v 17 عُشر غلّه و شیره و روغن و نخست‌زاده رمه و گله خود را در دروازه‌های خود مخور، و نه هیچ یک از نذرهای خود را که نذر می‌کنی و از نوافل خود و هدایای افراشتنی دست خود را.
\v 18 بلکه آنها را به حضور یهُوَه خدایت در مکانی که یهُوَه خدایت برگزیند، بخور، تو و پسرت و دخترت و غلامّت و کنیزت و لاویانی که درون دروازه‌های تو باشند، و به هرچه دست خود را برآن بگذاری به حضور یهُوَه خدایت شادی نما.
\v 19 با حذر باش که لاویان را در تمامی روزهایی که در زمین خود باشی، ترک ننمایی.
\v 20 چون یهُوَه، خدایت، حدود تو را بطوری که تو را وعده داده است، وسیع گرداند، و بگویی که گوشت خواهم خورد، زیرا که دل تو به گوشت‌خوردن مایل است، پس موافق همه آرزوی دلت گوشت را بخور.
\v 21 و اگر مکانی که یهُوَه، خدایت، برگزیند تا اسم خود را در آن بگذارد از تو دور باشد، آنگاه از رمه و گله خود که خداوند به تو دهد ذبح کن، چنانکه به تو امر فرموده‌ام و از هرچه دلت بخواهد در دروازه‌هایت بخور.
\v 22 چنانکه غزال و آهو خورده شود، آنها را چنین بخور؛ شخص آلوده و شخص پاک از آن برابر بخورند.
\v 23 امّا هوشیار باش که خون را نخوری زیرا خون جان است و جان را با گوشت نخوری.
\v 24 آن را مخور، بلکه مثل آب برزمینش بریز.
\v 25 آن را مخور تا برای تو و بعد از تو برای پسرانت نیکو باشد هنگامی که آنچه در نظر خداوند راست است، بجا آوری.
\v 26 امّا موقوفات خود را که داری و نذرهای خود را برداشته، به مکانی که خداوند برگزیند، برو.
\v 27 و گوشت و خون قربانی‌های سوختنی خود را بر مذبح یهُوَه خدایت بگذران و خون ذبایح تو برمذبح یهُوَه خدایت ریخته شود و گوشت را بخور.
\v 28 متوجّه باش که همه این سخنانی را که من به تو امر می‌فرمایم بشنوی تا برای تو و بعد از تو برای پسرانت هنگامی که آنچه در نظر یهُوَه، خدایت، نیکو و راست است بجا آوری تا به ابد نیکو باشد.
\v 29 وقتی که یهُوَه، خدایت، امّت‌هایی را که به جهت گرفتن آنها به آنجا می‌روی، از حضور تو منقطع سازد، و ایشان را اخراج نموده، در زمین ایشان ساکن شوی.
\v 30 آنگاه باحذر باش، مبادا بعد از آنکه از حضور تو هلاک شده باشند به دام گرفته‌شده، ایشان را پیروی نمایی و دربارهٔ خدایان ایشان دریافت کرده، بگویی که این امّت‌ها خدایان خود را چگونه عبادت کردند تا من نیز چنین کنم.
\v 31 با یهُوَه، خدای خود، چنین عمل منما، زیرا هرچه را که نزد خداوند مکروه است و از آن نفرت دارد، ایشان برای خدایان خود می‌کردند، حتی اینکه پسران و دختران خود را نیز برای خدایان خود به آتش می‌سوزانیدند.
\v 32 هر آنچه من به شما امر می‌فرمایم متوجّه شوید، تا آن را به عمل آورید، چیزی برآن میفزایید و چیزی از آن کم نکنید.