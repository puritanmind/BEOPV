\c 6
\p
\v 1 در آن شب، خواب از پادشاه رفت و امر فرمود که کتاب تذکّره تواریخ ایّام را بیاورند تا آن را در حضور پادشاه بخوانند.
\v 2 و در آن، نوشته‌ای یافتند که مُرْدِخای دربارهٔ بِغْتان وتَرَش خواجه‌سرایان پادشاه و حافظان آستانه وی که قصد دست درازی بر اَخْشُورُش پادشاه کرده بودند، خبر داده بود.
\v 3 و پادشاه پرسید که چه حرمت و عزّت به عوض این (خدمت) به مُرْدِخای عطا شد؟بندگان پادشاه که او را خدمت می‌کردند جواب دادند که برای او چیزی نشد.
\v 4 پادشاه گفت، کیست در حیاط؟ (و هامان به حیاط بیرونی خانه پادشاه آمده بود تا به پادشاه عرض کند که مُردخای را برداری که برایش حاضر ساخته بود مصلوب کنند.)
\v 5 و خادمان پادشاه به وی گفتند، اینک هامان در حیاط ایستاده است. پادشاه فرمود تا داخل شود.
\v 6 و چون هامان داخل شد، پادشاه به وی گفت، با کسی که پادشاه رغبت دارد که او را تکریم نماید، چه باید کرد؟ و هامان در دل خود فکر کرد، کیست غیر از من که پادشاه به تکریم نمودن‌او رغبت داشته باشد؟
\v 7 پس هامان به پادشاه گفت، برای شخصی که پادشاه به تکریم نمودن او رغبت دارد،
\v 8 لباس ملوکانه را که پادشاه می‌پوشد و اسبی را که پادشاه بر آن سوار می‌شود و تاج ملوکانه‌ای را که بر سر او نهاده می‌شود، بیاورند.
\v 9 و لباس و اسب را به دست یکی از اُمرای مقرّب‌ترین پادشاه بدهند و آن را به شخصی که پادشاه به تکریم نمودن او رغبت دارد بپوشانند و بر اسب سوار کرده، و در کوچه‌های شهر بگردانند و پیش روی او ندا کنند که با کسی که پادشاه به تکریم نمودن او رغبت دارد، چنین کرده خواهد شد.
\v 10 آنگاه پادشاه به هامان فرمود، آن لباس و اسب را چنانکه گفتی به تعجیل بگیر و با مُرْدِخای یهود که در دروازه پادشاه نشسته است، چنین معمول دار و از هرچه گفتی چیزی کم نشود.
\v 11 پس هامان آن لباس و اسب را گرفت و مُرْدِخای را پوشانیده و او را سوار کرده، در کوچه‌های شهر گردانید و پیش روی او ندا می‌کرد که با کسی که پادشاه به تکریم نمودن او رغبت دارد چنین کرده خواهد شد.
\v 12 و مردخای به دروازه پادشاه بازگشت کرد. امّا هامان ماتم‌کنان و سرپوشیده، به خانه خود بشتافت.
\v 13 و هامان به همسر خود زَرَش و همه دوستان خویش، ماجرای خود را حکایت نمود و حکیمانش و زنش زَرَش او را گفتند، اگر این مردخای که پیش وی آغاز افتادن نمودی از نسل یهود باشد، بر او غالب نخواهی آمد، بلکه البتّه پیش او خواهی افتاد.
\v 14 و ایشان هنوز با او گفتگو می‌کردند که خواجه‌سرایان پادشاه رسیدند تا هامان را به ضیافتی که اِسْتَر مهیّا ساخته بود، به تعجیل ببرند.
