\c 3
\p
\v 1 برای هر چیز زمانی است و هر مطلبی را زیر آسمان وقتی است.
\v 2 وقتی برای ولادت و وقتی برای مرگ. وقتی برای غَرْس نمودن و وقتی برای کندن مغروس.
\v 3 وقتی برای قتل و وقتی برای شفا. وقتی برای منهدم ساختن و وقتی برای بنا نمودن.
\v 4 وقتی برای گریه و وقتی برای خنده. وقتی برای ماتم و وقتی برای رقص.
\v 5 وقتی برای پراکنده ساختن سنگها و وقتی برای جمع ساختن سنگها. وقتی برای در آغوش کشیدن و وقتی برای اجتناب از در آغوش کشیدن.
\v 6 وقتی برای کسب و وقتی برای خسارت. وقتی برای نگاه‌داشتن و وقتی برای دورانداختن.
\v 7 وقتی برای دریدن و وقتی برای دوختن. وقتی برای سکوت و وقتی برای گفتن.
\v 8 وقتی برای محبّت و وقتی برای نفرت. وقتی برای جنگ و وقتی برای صلح.
\v 9 پس کارکننده را از زحمتی که می‌کشد چه منفعت است؟
\v 10 مشقّتی را که خدا به بنی‌آدم داده است تا در آن زحمت کشند، ملاحظه کردم.
\v 11 او هر چیز را در وقتش نیکو ساخته است و نیز ابدیت را در دلهای ایشان نهاده، بطوری که انسان کاری را که خدا کرده است، از ابتدا تا انتها دریافت نتواند کرد.
\v 12 پس فهمیدم که برای ایشان چیزی بهتر از این نیست که شادی کنند و در حیات خود به نیکویی مشغول باشند.
\v 13 و نیز بخشش خدا است که هر آدمی بخورد و بنوشد و از تمامی زحمت خود نیکویی بیند.
\v 14 و فهمیدم که هر آنچه خدا می‌کند تا ابد خواهد ماند، و بر آن چیزی نتوان افزود و از آن چیزی نتوان کاست و خدا آن را به عمل می‌آورد تا از او بترسند.
\v 15 آنچه هست از قدیم بوده است و آنچه خواهد شد قدیم است؛ و آنچه را که گذشته است، خدا می‌طلبد.
\v 16 و نیز مکان عدالت را زیر آسمان دیدم که در آنجا ظلم است و مکان عدالت را که در آنجا بی‌عدالتی است.
\v 17 و در دل خود گفتم که خدا عادل و ظالم را داوری خواهد نمود زیرا که برای هر امر و برای هر عمل در آنجا وقتی است.
\v 18 و دربارهٔ امور بنی‌آدم در دل خود گفتم، این واقع می‌شود تا خدا ایشان را بیازماید و تا خود ایشان بفهمند که مثل بهایم می‌باشند.
\v 19 زیرا که وقایع بنی‌آدم مثل وقایع بهایم است؛ برای ایشان یک واقعه است؛ چنانکه این می‌میرد به همانطور آن نیز می‌میرد و برای همه یک نَفَس است و انسان‌بر بهایم برتری ندارد چونکه همه باطل هستند.
\v 20 همه به یکجا می‌روند و همه از خاک هستند و همه به خاک رجوع می‌نمایند.
\v 21 کیست روح انسان را بداند که به بالا صعود می‌کند یا روح بهایم را که پایین بسوی زمین نزول می‌نماید؟
\v 22 لهذا فهمیدم که برای انسان چیزی بهتر از این نیست که از اعمال خود مسرور شود، چونکه نصیبش همین است. و کیست که او را بازآورد تا آنچه را که بعد از او واقع خواهد شد مشاهده نماید؟