\c 9
\p
\v 1 زیرا که همهٔ این مطالب را در دل خود نهادم و این همه را غور نمودم که عادلان و حکیمان و اعمال ایشان در دست خداست. خواه محبّت و خواه نفرت، انسان آن را نمی‌فهمد. همه چیز پیش روی ایشان است.
\v 2 همه چیز برای همه کس مساوی است. برای عادلان و شریران‌یک واقعه است؛ برای خوبان و پاکان و نجسان؛ برای آنکه ذبح می‌کند و برای آنکه ذبح نمی‌کند واقعه یکی است. چنانکه نیکانند همچنان گناهکارانند؛ و آنکه قسم می‌خورد و آنکه از قسم خوردن می‌ترسد مساوی‌اند.
\v 3 در تمامی اعمالی که زیر آفتاب کرده می‌شود، از همه بدتر این است که یک واقعه بر همه می‌شود؛ و اینکه دل بنی‌آدم از شرارت پر است و مادامی که زنده هستند، دیوانگی در دل ایشان است و بعد از آن به مردگان می‌پیوندند.
\v 4 زیرا برای آنکه با تمامی زندگان می‌پیوندد، امید هست چونکه سگ زنده از شیر مرده بهتر است.
\v 5 زیرا که زندگان می‌دانند که باید بمیرند، امّا مردگان هیچ نمی‌دانند و برای ایشان دیگر اجرت نیست چونکه ذکر ایشان فراموش می‌شود.
\v 6 هم محبّت و هم نفرت و حسد ایشان، حال نابود شده است و دیگر تا به ابد برای ایشان از هر آنچه زیر آفتاب کرده می‌شود، سهمی نخواهد بود.
\v 7 پس رفته، نان خود را به شادی بخور و شراب خود را به خوشدلی بنوش چونکه خدا اعمال تو را قبل از این قبول فرموده است.
\v 8 لباس تو همیشه سفید باشد و بر سر تو روغن کم نشود.
\v 9 همهٔ روزهای عمر باطل خود را که او تو را در زیر آفتاب بدهد، با زنی که دوست می‌داری در همهٔ روزهای بطالت خود خوش بگذران. زیرا که از حیات خود و از زحمتی که زیر آفتاب می‌کشی نصیب تو همین است.
\v 10 هر چه دستت به جهت عمل نمودن بیابد، همان را با توانایی خود به عمل آور چونکه در عالم مردگان که به آن می‌روی نه کار و نه تدبیر و نه علم و نه حکمت است.
\v 11 برگشتم و زیر آفتاب دیدم که مسابقت برای تیزروان و جنگ برای شجاعان و نان نیزبرای حکیمان و دولت برای فهیمان و نعمت برای عالمان نیست، زیرا که برای همهٔ ایشان وقتی و اتّفاقی واقع می‌شود.
\v 12 و چونکه انسان نیز وقت خود را نمی‌داند، پس مثل ماهیانی که در تور سخت گرفتار و گنجشکانی که در دام گرفته می‌شوند، همچنان بنی‌آدم به وقت نامساعد، هر گاه آن بر ایشان ناگهان بیفتد، گرفتار می‌گردند.
\v 13 و نیز این حکم را در زیر آفتاب دیدم و آن نزد من عظیم بود،
\v 14 شهری کوچک بود که مردان در آن کم تعداد بودند و پادشاهی بزرگ بر آن آمده، آن را محاصره نمود و سنگرهای عظیم برپا کرد.
\v 15 و در آن شهر مردی فقیرِ حکیم پیدا شد، که شهر را به حکمت خود رهانید، امّا کسی آن مرد فقیر را بیاد نیاورد.
\v 16 آنگاه من گفتم حکمت از شجاعت بهتر است، هر چند حکمت این فقیر را خوار شمردند و سخنانش را نشنیدند.
\v 17 سخنان حکیمان که به آرامی گفته شود، از فریاد حاکمی که در میان احمقان باشد زیاده شنیده می‌شود.
\v 18 حکمت از اسلحه جنگ بهتر است. امّا یک خطاکار نیکویی بسیار را فاسد تواند نمود.