\c 3
\p
\v 1 من آن مرد هستم که از عصای غضب وی مذلّت دیده‌ام.
\v 2 او مرا رهبری نموده، به تاریکی در آورده است و نه به روشنایی.
\v 3 به درستی که دست خویش را تمامی روز به ضدّ من بارها برگردانیده است.
\v 4 گوشت و پوست مرا مندرس ساخته واستخوانهایم را خرد کرده است.
\v 5 به ضدّ من بنا نموده، مرا به تلخی و مشقّت احاطه کرده است.
\v 6 مرا مثل آنانی که از قدیم مرده‌اند در تاریکی نشانیده است.
\v 7 گرد من حصار کشیده که نتوانم بیرون آمد و زنجیر مرا سنگین ساخته است.
\v 8 و نیز چون فریاد و استغاثه می‌نمایم دعای مرا منع می‌کند.
\v 9 راه‌های مرا با سنگهای تراشیده سدّ کرده‌است و راه‌هایم را کج نموده است.
\v 10 او برای من خرسی است در کمین نشسته و شیری که در بیشه خود می‌باشد.
\v 11 راه مرا منحرف ساخته، مرا دریده است و مرا مبهوت گردانیده است.
\v 12 کمان خود را زه کرده، مرا برای تیرهای خویش، هدف ساخته است.
\v 13 و تیرهای ترکش خود را به گُردِه‌های من فرو برده است.
\v 14 من به جهت تمامی قوم خود مضحکه و تمامی روز سرود ایشان شده‌ام.
\v 15 مرا به تلخیها سیر کرده و مرا به اَفسَنْتین مست گردانیده است.
\v 16 دندانهایم را به سنگ ریزها شکسته و مرا به خاکستر پوشانیده است.
\v 17 تو جان مرا از سلامتی دور انداختی و من سعادتمندی را فراموش کردم،
\v 18 و گفتم که قوّت و امید من از یهوه تلف شده است.
\v 19 مذلّت و شقاوت مرا افسنتین و تلخی به یاد آور.
\v 20 تو البتّه به یاد خواهی آورد زیرا که جان من در من منحنی شده است.
\v 21 و من آن را در دل خود خواهم گذرانید و از این سبب امیدوار خواهم بود.
\v 22 از رأفت‌های خداوند است که تلف نشدیم زیرا که رحمت‌های او بی‌زوال است.
\v 23 آنها هر صبح تازه می‌شود و امانت تو بسیار است.
\v 24 و جان من می‌گوید که خداوند نصیب من است، بنابراین بر او امیدوارم.
\v 25 خداوند به جهت کسانی که بر او توکّل‌دارند و برای آنانی که او را می‌طلبند نیکو است.
\v 26 خوب است که انسان امیدوار باشد و با سکوت انتظار نجات خداوند را بکشد.
\v 27 برای انسان نیکو است که یوغ را در جوانی خود بردارد.
\v 28 به تنهایی بنشیند و ساکت باشد زیرا که او آن را بر وی نهاده است.
\v 29 دهان خود را بر خاک بگذارد که شاید امید باشد.
\v 30 رخسار خود را به زنندگان بسپارد و از خجالت سیر شود.
\v 31 زیرا خداوند تا به ابد او را ترک نخواهد نمود.
\v 32 زیرا اگر چه کسی را غمگین سازد امّا بر حسب عظمت رأفت خود رحمت خواهد فرمود.
\v 33 چونکه بنی‌آدم را از دل خود نمی‌رنجاند و غمگین نمی‌سازد.
\v 34 تمامی اسیران زمین را زیر پا پایمال کردن،
\v 35 و منحرف ساختن حقّ انسان به حضور حضرت اعلی،
\v 36 و منقلب نمودن آدمی در دادخواهیش، رضایت خداوند نیست.
\v 37 کیست که بگوید و واقع شود اگر خداوند امر نفرموده باشد.
\v 38 آیا از فرمان حضرت اعلیٰ هم بدی و هم نیکویی صادر نمی‌شود؟
\v 39 پس چرا انسان تا زنده است و آدمی به سبب سزای گناهان خویش شکایت کند؟
\v 40 راه‌های خود را تجسّس و تفحّص بنماییم و بسوی خداوند بازگشت کنیم.
\v 41 دلها و دستهای خویش را بسوی خدایی که در آسمان است برافرازیم،
\v 42 (و بگوییم)، ما گناه کردیم و عصیان ورزیدیم و تو عفو نفرمودی.
\v 43 خویشتن را به غضب پوشانیده، ما را دنبال نمودی و به قتل رسانیده، شفقت نفرمودی.
\v 44 خویشتن را به ابر غلیظ مستور ساختی، تا دعای ما نگذرد.
\v 45 ما را در میان امّت‌ها فضله و خاکروبه گردانیده‌ای.
\v 46 تمامی دشمنان ما بر ما دهان خود را می‌گشایند.
\v 47 ترس و دام و هلاکت و خرابی بر ما عارض گردیده است.
\v 48 به سبب هلاکت دختر قوم من، نهرهای آب از چشمانم می‌ریزد.
\v 49 چشم من بلا انقطاع جاری است و باز نمی‌ایستد.
\v 50 تا خداوند از آسمان ملاحظه نماید و ببیند.
\v 51 چشمانم به جهت همهٔ دختران شهرم، جان مرا می‌رنجاند.
\v 52 آنانی که بی‌سبب دشمن منند، مرا مثل مرغ به شدّت دنبال می‌نمایند.
\v 53 جان مرا در سیاه‌چال منقطع ساختند و سنگها بر من انداختند.
\v 54 آبها از سر من گذشت پس گفتم، منقطع شدم.
\v 55 آنگاه ای خداوند ، از عمق‌های سیاه‌چال اسم تو را خواندم.
\v 56 صدای مرا شنیدی، پس گوش خود را از آه و استغاثه من مپوشان!
\v 57 در روزی که تو را خواندم نزدیک شده، فرمودی که نترس.
\v 58 ای خداوند دعوی جان مرا انجام داده وحیات مرا فدیه نموده‌ای!
\v 59 ای خداوند ظلمی را که به من نموده‌اند دیده‌ای. پس مرا دادرسی فرما!
\v 60 تمامی کینه ایشان و همه تدبیرهایی را که به ضدّ من کردند دیده‌ای.
\v 61 ای خداوند مذّمت ایشان را و همه تدبیرهایی را که به ضدّ من کردند شنیده‌ای!
\v 62 سخنان مقاومت کنندگانم را و فکرهایی را که تمامی روز به ضّد من دارند (دانسته‌ای).
\v 63 نشستن و برخاستن ایشان را ملاحظه فرما زیرا که من سرود ایشان شده‌ام.
\v 64 ای خداوند موافق اعمال دستهای ایشان مکافات به ایشان برسان.
\v 65 غشاوه قلب به ایشان بده و لعنت تو بر ایشان باد!
\v 66 ایشان را به غضب دنبال نموده، از زیر آسمانهای خداوند هلاک کن.