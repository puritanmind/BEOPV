\c 9
\p
\v 1 امّا سولُس هنوز تهدید و قتل بر شاگردان خداوند می‌دمید و نزد کاهن اعظم آمد،
\v 2 و از او نامه‌هایی خواست برای کنیسه‌هایی که در دمشق بود تا اگر کسی را از اهل طریقت خواه مرد و خواه زن بیابد، ایشان را بند برنهاده، به اورشلیم بیاورد.
\v 3 و در میان راه، چون نزدیک به دمشق رسید، ناگاه نوری از آسمان دور او درخشید
\v 4 و به زمین افتاده، صدایی شنید که بدو گفت، ای شاؤل، شاؤل، برای چه بر من جفا می‌کنی؟
\v 5 گفت، خداوندا تو کیستی؟ خداوند گفت، من آن عیسی هستم که تو بدو جفا می‌کنی. تو را بر میخ لگد زدن مشکل است.
\v 6 و او لرزان و حیران شده، گفت، خداوندا چه می‌خواهی که من کنم؟ و خداوند به او فرمود، برخاسته، به شهر برو که آنجا به تو گفته می‌شود چه باید بکنی.
\v 7 امّا آنانی که همسفر او بودند، خاموش ایستادند چونکه آن صدا را شنیدند، امّا هیچ‌کس را ندیدند.
\v 8 پس سولُس از زمین برخاسته، و هنگامی چشمان خود را گشود، هیچ‌کس را ندید و دستش را گرفته، او را به دمشق بردند،
\v 9 و سه روز نابینا بوده، چیزی نخورد و نیاشامید.
\v 10 و در دمشق، شاگردی حنانیا نام بود که خداوند در رویا بدو گفت، ای حنانیا! عرض کرد، بله خداوندا!
\v 11 خداوند به وی گفت، برخیز و به کوچه‌ای که آن را راست می‌نامند بشتاب و در خانه یهودا، سولُس نام تارسوسی را طلب کن زیرا که اینک دعا می‌کند،
\v 12 و شخصی حنانیا نام را در خواب دیده است که آمده، بر او دست گذارد تا بینا گردد.
\v 13 حنانیا جواب داد که، ای خداوند، دربارهٔ این شخص از بسیاری شنیده‌ام که به مقدّسین تو در اورشلیم چه مشقت‌ها رسانید،
\v 14 و در اینجا نیز از رؤسای کاهنان اختیار دارد که هر که نام تو را بخواند، او را حبس کند.
\v 15 خداوند به وی گفت، برو زیرا که او ظرف برگزیده من است تا نام مرا پیش امّت‌ها و پادشاهان و بنی‌اسرائیل ببرد.
\v 16 زیرا که من او را نشان خواهم داد که چه مشقت‌های بسیاری برای نام من باید بکشد.
\v 17 پس حنانیا رفته، بدان خانه درآمد و دستها بر وی گذارده، گفت، ای برادر شاؤل، خداوند یعنی عیسی که در راهی که می‌آمدی بر تو ظاهر گشت، مرا فرستاد تا بینایی بیابی و از روح‌القدس پر شوی.
\v 18 و بلافاصله از چشمان او چیزی مثل فلس افتاده، بینایی یافت و برخاسته، تعمید گرفت.
\v 19 و غذا خورده، قوّت گرفت و روزی چند با شاگردان در دمشق توقّف نمود.
\v 20 و بی‌درنگ، در کنیسه‌ها به مسیح موعظه می‌نمود که او پسر خداست.
\v 21 و آنانی که شنیدند تعجّب نموده، گفتند، مگر این آن کسی نیست که خوانندگان این اسم را در اورشلیم نابود می‌کرد و در اینجا برای این آمده است تا ایشان را بند نهاده، نزد رؤسای کاهنان برد؟
\v 22 امّا سولُس بیشتر تقویت یافته، یهودیان ساکن دمشق را مجاب می‌نمود و ثابت می‌کرد که همین است مسیح.
\v 23 امّا بعد از مرور روزهای بسیار، یهودیان توطئه نمودند تا او را بکشند.
\v 24 ولی سولُس از توطئهٔ ایشان مطلع شد. و آنها شبانه‌روز دروازه‌ها را پاسبانی می‌نمودند تا او را بکشند.
\v 25 پس شاگردان او را در شب در زنبیلی گذارده، از دیوار شهر پایین کردند.
\v 26 و چون سولُس به اورشلیم رسید، خواست به شاگردان ملحق شود، امّا همه از او ترسیدند زیرا باور نکردند که از شاگردان است.
\v 27 امّا برنابا او را گرفته، به نزد رسولان برد و برای ایشان حکایت کرد که چگونه خداوند را در راه دیده و بدو سخن گفته و چطور در دمشق به نام عیسی دلیرانه موعظه می‌نمود.
\v 28 و در اورشلیم با ایشان آمد و رفت می‌کرد.
\v 29 و به نام خداوندْ عیسی دلیرانه موعظه می‌نمود، و با یونانیان گفتگو و مباحثه می‌کرد. امّا آنها درصدد کشتن او برآمدند.
\v 30 چون برادران مطلع شدند، او را به قیصریّه بردند و از آنجا به طَرسوس روانه نمودند.
\v 31 آنگاه کلیساها در تمامی یهودیّه و جلیل و سامره آرامی یافتند و بنا می‌شدند و در ترس خداوند و به تسلّی روح‌القدس رفتار کرده، افزایش می‌یافتند.
\v 32 امّا پِطرُس در همه نواحی گشته، نزد مقدّسین ساکن لَدَّه نیز پایین آمد.
\v 33 و در آنجا شخصی اینیاس نام را یافت که مدّت هشت سال از فلج بر تخت خوابیده بود.
\v 34 پِطرُس به وی گفت، ای اینیاس، عیسی مسیح تو را شفا می‌دهد. برخیز و بستر خود را جمع کن! و او بلافاصله برخاست.
\v 35 و همهٔ ساکنان لَدَّه و سارون او را دیده، به‌سوی خداوند روی آوردند.
\v 36 و در یافا، شاگردی بود طابیتا نام، که معنی آن غزال است. وی از اعمال نیک و صدقاتی که می‌کرد، پر بود.
\v 37 از قضا در آن ایّام او بیمار شده، درگذشت. و او را شسته، در بالاخانه‌ای گذاردند.
\v 38 و چونکه لَدَّه نزدیک به یافا بود و شاگردان شنیدند که پِطرُس در آنجا است، دو نفر نزد او فرستاده، خواهش کردند که در آمدن نزد ایشان درنگ نکند.
\v 39 آنگاه پِطرُس برخاسته، با ایشان آمد و چون رسید او را بدان بالاخانه بردند و همه بیوه‌زنان گریه‌کنان حاضر بودند و پیراهنها و جامه‌هایی که غزال وقتی که با ایشان بود دوخته بود، به وی نشان می‌دادند.
\v 40 امّا پِطرُس همه را بیرون کرده، زانو زد و دعا کرده، رو به‌سوی بدن کرد و گفت، ای طابیتا، برخیز! که بلافاصله چشمان خود را باز کرد و پِطرُس را دیده، بنشست.
\v 41 پس دست او را گرفته، برخیزانیدش و مقدّسان و بیوه‌زنان را خوانده، او را زنده بدیشان سپرد.
\v 42 چون این در تمامی یافا شهرت یافت، بسیاری به خداوند ایمان آوردند.
\v 43 و واقع شد که او روزهای بسیاری در یافا نزد دباغی شَمعون نام توقّف نمود.