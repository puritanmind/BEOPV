\c 7
\p
\v 1 آنگاه کاهن اعظم گفت: آیا این امور چنین‌است؟
\v 2 او گفت: ای برادران و پدران، گوش دهید. خدای پرجلال بر پدر ما ابراهیم ظاهر شد وقتی که در بین‌النهرین بود قبل از توقّفش در حران.
\v 3 و بدو گفت: از وطن خود و خویشانت بیرون آمده، به زمینی که تو را نشان دهم برو.
\v 4 پس از دیار کلدانیان روانه شده، در حران درنگ نمود؛ و بعد از وفات پدرش، او را کوچ داد به‌سوی این زمین که شما الآن در آن ساکن می‌باشید.
\v 5 و او را در این زمین میراثی، حتی بقدر جای پای خود نداد، امّا وعده داد که آن را به وی و بعد از او به نسلش به ملکیت دهد، هنگامی که هنوز اولادی نداشت.
\v 6 و خدا گفت که، نسل تو در ملک بیگانه، غریب خواهند بود و مدّت چهارصد سال ایشان را به بندگی کشیده، و بد رفتاری خواهند کرد.
\v 7 و خدا گفت: من بر آن ملّتی که ایشان را به بردگی می‌کشند، داوری خواهم نمود و بعد از آن بیرون آمده، در این مکان مرا عبادت خواهند نمود.
\v 8 و عهد ختنه را به وی داد که بنابراین چون اسحاق را آورد، در روز هشتم او را ختنه کرد؛ و اسحاق یعقوب را و یعقوب دوازده پطریارخ را.
\v 9 و پطریارخان به یوسف حسد برده، او را به مصر فروختند. امّا خدا با وی بود
\v 10 و او را از تمامی رنجهایش رهانید، در حضور فرعون، پادشاه مصر لطف و حکمت عطا فرمود تا او را بر مصر و تمام خاندان خود فرمانروا ساخت.
\v 11 پس قحطی و مصیبتی عظیم بر همه سرزمین مصر و کنعان رخ نمود، بحدی که پدران ما خوراک نیافتند.
\v 12 امّا چون یعقوب شنید که در مصر غله یافت می‌شود، بار اوّل پدران ما را فرستاد.
\v 13 و در مرتبهٔ دوم یوسف خود را به برادران خود شناسانید و خانوادهٔ یوسف به فرعون شناسانده شدند.
\v 14 پس یوسف فرستاده، پدر خود یعقوب و همهٔ خویشاوندانش را که هفتاد و پنج نفر بودند، طلبید.
\v 15 پس یعقوب به مصر فرود آمده، او و پدران ما وفات یافتند.
\v 16 و ایشان را به شکیم برده، در مقبره‌ای که ابراهیم از پسران حَمور، پدر شِکیم به مبلغی خریده بود، دفن کردند.
\v 17 و چون زمان وعده‌ای که خدا با ابراهیم قسم خورده بود نزدیک شد، قوم در مصر رشد کرده، زیاد می‌گشتند.
\v 18 تا وقتی که پادشاهی دیگر که یوسف را نمی‌شناخت برخاست.
\v 19 او با قوم ما به حیله رفتار نموده، و بر پدران ما بدی کرد، تا نوزادان خود را بیرون انداختند تا زنده نمانند.
\v 20 در آن وقت موسی تولد یافت و بسیار زیبا بوده، مدّت سه ماه در خانهٔ پدر خود پرورش یافت.
\v 21 و چون او را بیرون افکندند، دختر فرعون او را برداشته، برای خود به فرزندی تربیت نمود.
\v 22 و موسی در تمامی حکمت اهل مصر تربیت یافته، در گفتار و کردار توانا گشت.
\v 23 چون چهل سال از عمر وی سپری گشت، به‌خاطرش رسید که از برادران خود، خاندان اسرائیل دیدن نماید.
\v 24 و چون یکی را مظلوم دید او را حمایت نمود و انتقام آن عاجز را کشیده، آن مصری را بکشت.
\v 25 پس گمان برد که برادرانش خواهند فهمید که خدا به دست او ایشان را نجات خواهد داد. امّا نفهمیدند.
\v 26 و در فردای آن روز خود را به دو نفر از ایشان که منازعه می‌نمودند، ظاهر کرد و خواست مابین ایشان آشتی دهد. پس گفت: ای مردان، شما برادر می‌باشید. به یکدیگر چرا ظلم می‌کنید؟
\v 27 آنگاه آنکه بر همسایه خود ظلم می‌کرد، او را رّد کرده، گفت: چه کسی تو را بر ما حاکم و داور ساخت؟
\v 28 آیا می‌خواهی مرا بکشی چنانکه آن مصری را دیروز کشتی؟
\v 29 پس موسی از این سخن فرار کرده، در زمین مدیان غربت اختیار کرد و در آنجا دو پسر آورد.
\v 30 و چون چهل سال گذشت، در بیابان کوه سینا، فرشتهٔ خداوند در شعله آتش از بوته به وی ظاهر شد.
\v 31 موسی چون این را دید از آن منظره در حیرت شد و چون نزدیک می‌آمد تا نظر کند، خطاب از خداوند به وی رسید
\v 32 که، من هستم خدای پدرانت، خدای ابراهیم و خدای اسحاق و خدای یعقوب. آنگاه موسی به لرزه درآمده، جرأت نکرد که نظر کند.
\v 33 خداوند به وی گفت: کفش از پاهایت بیرون کن زیرا جایی که در آن ایستاده‌ای، زمین مقدّس است.
\v 34 همانا مشقت قوم خود را که در مصرند دیدم و ناله ایشان را شنیدم و برای رهانیدن ایشان نزول فرمودم. اکنون بیا تا تو را به مصر فرستم.
\v 35 همان موسی را که رّد کرده، گفتند: که تو را حاکم و داور ساخت؟ خدا حاکم و نجات‌دهنده مقرّر فرموده، به دست فرشته‌ای که در بوته بر وی ظاهر شد، فرستاد.
\v 36 او با معجزات و آیاتی که مدّت چهل سال در زمین مصر و دریای سرخ و صحرا به ظهور می‌آورد، ایشان را بیرون آورد.
\v 37 این همان موسی است که به بنی‌اسرائیل گفت: خداوندْ خدای شما پیامبری را مثل من از میان برادران شما برای شما مبعوث خواهد کرد. سخن او را بشنوید.
\v 38 همین است آنکه در جماعت در صحرا با آن فرشته‌ای که در کوه سینا بدو سخن می‌گفت و با پدران ما بود؛ آنکه کلمات زنده را دریافت کرد تا به ما برساند،
\v 39 که پدران ما نخواستند او را اطاعت کنند بلکه او را رّد کرده، دلهای خود را به‌سوی مصر گردانیدند،
\v 40 و به هارون گفتند: برای ما خدایان ساز که در پیش ما بروند، زیرا این موسی که ما را از زمین مصر برآورد، نمی‌دانیم چه بر سر او آمده است.
\v 41 پس در آن ایّام گوساله‌ای ساختند و بدان بت قربانی تقدیم کرده به مصنوع دستهای خود شادی کردند.
\v 42 از این جهت خدا رو گردانیده، ایشان را واگذاشت تا اجرام آسمان را پرستش نمایند، چنانکه در کتاب انبیا نوشته شده است که، ای خاندان اسرائیل، آیا مدّت چهل سال در بیابان برای من قربانی‌ها و هدایا تقدیم کردید؟
\v 43 و شما خیمهٔ مُلوک و ستارهٔ خدای خود رِمْفان را برپاداشتید، یعنی تمثالهایی را که ساختید تا آنها را عبادت کنید. پس شما را به فراسوی بابل منتقل سازم.
\v 44 و خیمه شهادت با پدران ما در صحرا بود چنانکه امر فرموده، به موسی گفت: آن را مطابق نمونه‌ای که دیده‌ای بساز.
\v 45 و آن را پدران ما یافته، همراه یوشع درآوردند به تصرف امّت‌هایی که خدا آنها را از پیش روی پدران ما بیرون افکند تا ایّام داوود.
\v 46 که او در حضور خدا مورد لطف خدا واقع گشت و درخواست نمود که خود مسکنی برای خدای یعقوب پیدا نماید.
\v 47 امّا سلیمان برای او خانه‌ای بساخت.
\v 48 امّا حضرت اعلیٰ در خانه‌های مصنوع دستها ساکن نمی‌شود چنانکه نبی گفته است‌
\v 49 که، خداوند می‌گوید، آسمان کرسی من است و زمین پای‌انداز من. چه خانه‌ای برای من بنا می‌کنید و محل آرامیدن من کجاست؟
\v 50 مگر دست من همهٔ این چیزها را نیافرید.
\v 51 ای گردنکشان که در دل و گوش ختنه ناشده‌اید، شما پیوسته با روح‌القدس مقاومت می‌کنید، چنانکه پدران شما همچنین شما.
\v 52 کدام انبیا را پدران شما جفا ندادند؟ و آنانی را کشتند که از آمدن آن پارسا که شما اینک تسلیم‌کنندگان و قاتلان او شدید، پیشگویی نمودند.
\v 53 شما که به توسط فرشتگان شریعت را یافته، آن را حفظ نکردید!
\v 54 چون این را شنیدند دلریش شده، بر وی دندانهای خود را به هم فشردند.
\v 55 امّا او از روح‌القدس پر بوده، به‌سوی آسمان نگریست و جلال خدا را دید و عیسی را بدست راست خدا ایستاده و گفت:
\v 56 اینک آسمان را گشاده، و پسر انسان را به دست راست خدا ایستاده می‌بینم.
\v 57 آنگاه به صدای بلند فریاد برکشیدند و گوشهای خود را گرفته، به یکدل بر او حمله کردند،
\v 58 و از شهر بیرون کشیده، سنگسارش کردند. و شاهدان، جامه‌های خود را نزد پاهای جوانی که سولُس نام داشت گذاردند.
\v 59 و چون استیفان را سنگسار می‌کردند، او دعا نموده، گفت: ای عیسی خداوند، روح مرا بپذیر.
\v 60 پس زانو زده، به صدای بلند ندا در داد که، خداوندا این گناه را بر ایشان مگذار. این را گفت و خوابید.