\c 23
\p
\v 1 پس پولُس به اهل شورا نیک نگریسته،گفت، ای برادران، من تا امروز با کمال وجدانی پاک در حضور خدا زندگی کرده‌ام.
\v 2 آنگاه حنانیا، کاهن اعظم، به کسانی که نزدیک او بودند فرمود تا به دهانش زنند.
\v 3 پولُس بدو گفت، خدا تو را خواهد زد، ای دیوار سفیدشده! تو نشسته‌ای تا مرا برحسب شریعت داوری کنی و برخلاف شریعت حکم به زدنم می‌کنی؟
\v 4 حاضران گفتند، آیا کاهن اعظم خدا را دشنام می‌دهی؟
\v 5 پولُس گفت، ای برادران، ندانستم که کاهن اعظم است، زیرا مکتوب است حاکم قوم خود را بد مگوی.
\v 6 چون پولُس فهمید که بعضی از صدّوقیان و بعضی از فریسیانند، در مجلس ندا در داد که ای برادران، من فریسی، پسر فریسی هستم و برای امید و قیامت مردگان از من بازپرس می‌شود.
\v 7 چون این را گفت، در میان فریسیان و صدّوقیان منازعه برپا شد و جماعت دو دسته شدند،
\v 8 زیرا که صدّوقیان منکر قیامت و فرشته و روح هستند، امّا فریسیان معتقد به هر دو.
\v 9 پس غوغای عظیم برپا شد و کاتبان از فرقهٔ فریسیان برخاسته مخاصمه نموده، می‌گفتند که، در این شخص هیچ بدی نیافته‌ایم و اگر روحی یافرشته‌ای با او سخن گفته باشد با خدا جنگ نباید نمود.
\v 10 و چون منازعه زیادتر می‌شد، فرماندهٔ ارشد ترسید که مبادا پولُس را تکه و پاره کنند. پس فرمود تا سپاهیان پایین آمده، او را از میانشان برداشته، به قلعه درآوردند.
\v 11 و در شب همان روز خداوند نزد او آمده، گفت، ای پولُس، آسوده خاطر باش! زیرا چنانکه در اورشلیم در حقّ من شهادت دادی، همچنین باید در روم نیز شهادت دهی.
\v 12 و چون روز شد، یهودیان با یکدیگر عهد بسته، بر خویشتن لعن کردند که تا پولُس را نکشند، نخورند و ننوشند.
\v 13 و آنانی که دربارهٔ این، همقَسم شدند، بیش از چهل نفر بودند.
\v 14 اینها نزد رؤسای کاهنان و مشایخ رفته، گفتند، بر خویشتن سوگند لعنت بسته‌ایم که تا پولُس را نکشیم چیزی نخوریم.
\v 15 پس الآن شما با اهل شورا، به فرماندهٔ ارشد اعلام کنید که فردا او را نزد شما بیاورد که گویی قصد دارید در احوال او نیکوتر تحقیق نمایید؛ و ما حاضر هستیم که قبل از رسیدنش او را بکشیم.
\v 16 امّا خواهرزاده پولُس از کمین ایشان اطّلاع یافته، رفت و به قلعه درآمده، پولُس را آگاهانید.
\v 17 پولُس یکی از فرمانده‌ها را طلبیده، گفت، این جوان را نزد فرماندهٔ ارشد ببر زیرا خبری دارد که به او بگوید.
\v 18 پس او را برداشته، به حضور فرماندهٔ ارشد رسانیده، گفت، پولُس زندانی مرا طلبیده، خواهش کرد که این جوان را به خدمت تو بیاورم، زیرا چیزی دارد که به تو بگوید.
\v 19 پس فرماندهٔ ارشد دستش را گرفته، به خلوت برد و پرسید، چه چیز است که‌می‌خواهی به من خبر دهی؟
\v 20 عرض کرد، یهودیان موافق شده‌اند که از تو خواهش کنند تا پولُس را فردا به مجلس شورا درآوری که گویی قصد دارند در حقّ او زیادتر تحقیق نمایند.
\v 21 پس خواهش ایشان را اجابت مفرما زیرا که بیشتر از چهل نفر از ایشان در کمین او نشسته‌اند و به سوگند عهد بسته‌اند که تا او را نکشند چیزی نخورند و نیاشامند و الآن آماده و منتظر وعده تو می‌باشند.
\v 22 فرماندهٔ ارشد آن جوان را مرخّص فرموده، قدغن نمود که به هیچ‌کس مگو که مرا از این راز مطلع ساختی.
\v 23 پس دو نفر از فرمانده‌ها را طلبیده، فرمود که دویست سپاهی و هفتاد سوار و دویست نیزه‌دار در ساعت سوم از شب حاضر سازید تا به قیصریّه بروند؛
\v 24 و مرْکبی حاضر کنید تا پولُس را سوار کرده، او را به سلامتی به نزد فِلیکْس والی برسانند.
\v 25 و نامه‌ای بدین مضمون نوشت،
\v 26 کلودیوس لیسیاس، به والی گرامی فِلیکْس سلام می‌رساند.
\v 27 یهودیان این شخص را گرفته، قصد قتل او داشتند. پس با سپاه رفته، او را از ایشان گرفتم، چون شنیده بودم که رومی است.
\v 28 و چون خواستم بفهمم که به چه سبب بر وی شکایت می‌کنند، او را به مجلس ایشان درآوردم.
\v 29 پس یافتم که در مسائل شریعت خود از او شکایت می‌کنند، ولی هیچ شکایتی مستوجب قتل یا بند ندارند.
\v 30 و چون خبر یافتم که یهودیان علیه او توطئه کرده‌اند، بی‌درنگ او را نزد تو فرستادم و شاکیان او را نیز فرمودم تا در حضور تو علیه او شکایتشان را عرض کنند. والسلام.
\v 31 پس سپاهیان چنانکه مأمور شدند، پولُس را در شب برداشته، به انتیپاتریس رسانیدند.
\v 32 و بامدادان سواران را گذاشته که با او بروند، خود به قلعه برگشتند.
\v 33 و چون ایشان وارد قیصریّه شدند، نامه را به والی سپردند و پولُس را نیز نزد او حاضر ساختند.
\v 34 پس والی نامه را ملاحظه فرموده، پرسید که از کدام ولایت است. چون دانست که از قیلیقیه است،
\v 35 گفت، چون مدّعیان تو حاضر شوند، سخن تو را خواهم شنید. و فرمود تا او را در سرای هیرودیس نگاه دارند.
