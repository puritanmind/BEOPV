\c 4
\p
\v 1 و چون ایشان با مردم سخن می‌گفتند، کاهنان و سردار سپاه معبد و صدّوقیان بر سر ایشان تاختند،
\v 2 چونکه پریشان بودند از اینکه ایشان مردم را تعلیم می‌دادند و در عیسی به قیامت از مردگان اعلام می‌نمودند.
\v 3 پس دست بر ایشان انداخته، تا روز بعد محبوس نمودند زیرا که آن، وقت عصر بود.
\v 4 امّا بسیاری از آنانی که کلام را شنیدند ایمان آوردند و شمار ایشان حدود به پنج هزار رسید.
\v 5 بامدادان رؤسا و مشایخ و کاتبان ایشان در اورشلیم فراهم آمدند،
\v 6 با حنایْ کاهن اعظم و قیافا و یوحنّا و اِسکندَر و همهٔ کسانی که از خانوادهٔ کاهن اعظم بودند.
\v 7 و ایشان را در میان به‌پا داشته، از ایشان پرسیدند که، شما به کدام قدرت و به چه نامی این کار را کرده‌اید؟
\v 8 آنگاه پِطرُس از روح‌القدس پر شده، بدیشان گفت، ای رؤسای قوم و مشایخ اسرائیل،
\v 9 اگر امروز از ما بازپرس می‌شود دربارهٔ احسانی که بدین مرد ضعیف شده، یعنی به چه سبب او شفا یافته است،
\v 10 همهٔ شما و تمام قوم اسرائیل بدانید که به نام عیسی مسیح ناصری، که شما مصلوب کردید و خدا او را از مردگان برخیزانید، در او این کس به حضور شما تندرست ایستاده است.
\v 11 این است آن سنگی که شما معماران آن را رّد کردید و اکنون سر زاویه شده است.
\v 12 و در هیچ‌کس غیر از او نجات نیست زیرا که نامی دیگر زیر آسمان به مردم عطا نشده که بدان باید ما نجات یابیم.
\v 13 پس چون دلیری پِطرُس و یوحنّا را دیدند و دانستند که مردم تعلیم ندیده و عامی هستند، تعجّب کردند و ایشان را شناختند که از همراهان عیسی بودند.
\v 14 و چون آن شخص را که شفا یافته بود با ایشان ایستاده دیدند، نتوانستند به ضد ایشان چیزی بگویند.
\v 15 پس حکم کردند که ایشان از مجلس بیرون روند و با یکدیگر مشورت کرده،
\v 16 گفتند که، با این دو شخص چه کنیم؟ زیرا که بر همهٔ ساکنان اورشلیم واضح شد که معجزه‌ای آشکار از ایشان صادر گردید و نمی‌توانیم منکر [آن] شویم.
\v 17 امّا تا بیشتر در میان مردم گسترش نیابد، ایشان را به‌شدت تهدید کنیم که دیگر با هیچ‌کس به این نام سخن نگویند.
\v 18 پس ایشان را خواسته، قدغن کردند که هرگز نام عیسی را بر زبان نیاورند و تعلیم ندهند.
\v 19 امّا پِطرُس و یوحنّا در جواب ایشان گفتند، اگر نزد خدا درست است که اطاعت شما را بر اطاعت خدا ترجیح دهیم، قضاوت کنید.
\v 20 زیرا ما نمی‌توانیم که آنچه دیده و شنیده‌ایم، نگوییم.
\v 21 و چون ایشان را زیاد تهدید نموده بودند، آزاد ساختند چونکه راهی نیافتند که ایشان را مجازات کنند به‌سبب مردم، زیرا همه به واسطهٔ آن ماجرا خدا را تمجید می‌نمودند،
\v 22 زیرا آن شخص که معجزه شفا در او پدید گشت، بیش از چهل سال داشت.
\v 23 و چون رهایی یافتند، نزد رفقای خود رفتند و ایشان را از آنچه رؤسای کاهنان و مشایخ بدیشان گفته بودند، مطلع ساختند.
\v 24 چون این را شنیدند، صدای خود را به یکدل به خدا بلند کرده، گفتند، خداوندا، تو آن خدا هستی که آسمان و زمین و دریا و آنچه در آنها است آفریدی،
\v 25 که به زبان بندهٔ خود داوود گفتی، چرا امّت‌ها هنگامه می‌کنند و قومها به باطل می‌اندیشند؛
\v 26 پادشاهان زمین برخاستند و حاکمان با هم مشورت کردند، برضد خداوند و برضد مسیحش.
\v 27 زیرا که به‌راستی برضد فرزند قدّوس تو عیسی که او را مسح کردی، هیرودیس و پنطیوس پیلاطُس با امّت‌ها و قومهای اسرائیل با هم جمع شدند،
\v 28 تا آنچه را که دست و ارادهٔ تو از قبل مقدر فرموده بود، بجا آورند.
\v 29 و الآن ای خداوند، به تهدیدات ایشان نظر کن و غلامان خود را عطا فرما تا به شهامت تمام به کلام تو سخن گویند،
\v 30 به دراز کردن دست خود، بجهت شفا دادن و جاری کردن آیات و معجزات به نام فرزند قدّوس خود عیسی.
\v 31 و چون ایشان دعا کرده بودند، مکانی که در آن جمع بودند به‌لرزه درآمد و همه به روح‌القدس پر شده، کلام خدا را با شهامت بیان می‌کردند.
\v 32 و آن گروه بسیار ایمانداران یک دل و یک جان بودند، بحدی که هیچ کس چیزی از اموال خود را از آن خود نمی‌دانست، بلکه ایشان در همه چیز شریک بودند.
\v 33 و رسولان به قدرت عظیم به قیامت عیسی خداوند شهادت می‌دادند و فیضی عظیم بر همگی ایشان بود.
\v 34 زیرا هیچ‌کس از آن گروه محتاج نبود زیرا هر که صاحب زمین یا خانه بود، آنها را فروختند و قیمت آنها را آورده،
\v 35 و پیش پای رسولان می‌نهادند و به هر یک بقدر احتیاجش تقسیم می‌نمودند.
\v 36 و یوشا که رسولان او را برنابا، یعنی فرزند تسلّی لقب دادند، مردی از قبیلهٔ لاوی، از اهالی قبرس،
\v 37 زمینی را که داشت فروخته، قیمت آن را آورد و پیش پای رسولان گذارد.