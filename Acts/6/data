\c 6
\p
\v 1 و در آن ایّام چون شاگردان زیاد شدند، یونانیان از عبرانیان شکایت بردند که بیوه‌زنان ایشان در خدمت روزانه بی‌بهره می‌ماندند.
\v 2 پس آن دوازده، جماعت شاگردان را طلبیده، گفتند، شایسته نیست که ما کلام خدا را ترک کرده، میزها را خدمت کنیم.
\v 3 پس ای برادران، هفت نفر نیک‌نام و پر از روح‌القدس و حکمت را از میان خود انتخاب کنید تا ایشان را بر این کار بگماریم.
\v 4 امّا ما خود را به دعا و خدمت کلام خواهیم سپرد.
\v 5 و این سخن تمام جماعت را پسند آمد، و استیفان مردی پر از ایمان و روح‌القدس، و فیلیپُس و پْروخُروس و نیکانور و تیمون و پَرمیناس و نیکولائوس، نوکیشی از اهل اَنطاکیه را انتخاب کرده،
\v 6 ایشان را در حضور رسولان برپا بداشتند و دعا کرده، دست بر ایشان گذاشتند.
\v 7 و کلام خدا پیشرفت نمود و شمار شاگردان در اورشلیم به شدّت می‌افزود و گروهی عظیم از کاهنان مطیع ایمان شدند.
\v 8 امّا استیفان پر از ایمان و قدرت شده، آیات و معجزات بزرگی در میان مردم از او ظاهر می‌شد.
\v 9 و تنی چند از کنیسه‌ای که مشهور است به کنیسه آزادگان و قیرَوانیان و اسکندَریان و از اهالی کیلیکیه و آسیا برخاسته، با استیفان مباحثه می‌کردند،
\v 10 و با آن حکمت و روحی که او سخن می‌گفت، یارای مقاومت نداشتند.
\v 11 پس چند نفر را بر این داشتند که بگویند، این شخص را شنیدیم که به موسی و خدا سخن کفرآمیز می‌گفت.
\v 12 پس مردم و مشایخ و کاتبان را شورانیده، بر سر وی ریخته و او را گرفتار کرده، به شورا حاضر ساختند.
\v 13 و شاهدین دروغین برپا داشته، گفتند که، این شخص از گفتن سخن کفرآمیز برضد این مکان مقدّس و تورات دست برنمی‌دارد.
\v 14 زیرا او را شنیدیم که می‌گفت، این عیسی ناصری این مکان را ویران خواهد کرد و رسومی را که موسی به ما سپرد، تغییر خواهد داد.
\v 15 و همهٔ کسانی که در مجلس حاضر بودند، بر او چشم دوخته، صورت وی را مثل صورت فرشته‌ای دیدند.