\c 2
\p
\v 1 و چون روز پنطیکاست رسید، به یک دل در یکجا بودند.
\v 2 که ناگاه آوازی چون صدای وزیدن باد شدید از آسمان آمد و تمام آن خانه را که در آنجا نشسته بودند پر ساخت.
\v 3 و زبانه‌های تقسیم شده، مثل زبانه‌های آتش بدیشان ظاهر گشته، بر هر یکی از ایشان قرارگرفت.
\v 4 و همه از روح‌القدس پر گشته، به زبانهای مختلف، به نوعی که روح بدیشان قدرت تلفظ بخشید، به سخن گفتن شروع کردند.
\v 5 و در آن زمان یهودیانی، از مردم دین‌دار همهٔ ممالک زیر آسمان، در اورشلیم اقامت داشتند.
\v 6 پس چون این صدا بلند شد گروهی گردهم آمده، در حیرت افتادند زیرا هر کس زبان خودش را از ایشان شنید.
\v 7 و همه مبهوت و متعجّب شده به یکدیگر می‌گفتند، مگر همه اینها که حرف می‌زنند جلیلی نیستند؟
\v 8 پس چگونه است که هر یکی از ما زبان خود را که در آن تولد یافته‌ایم می‌شنویم؟
\v 9 پارتیان و مادیان و عیلامیان و ساکنان بین‌النهرین و یهودیّه و کپدکیا و پنطس و آسیا
\v 10 و فریجیه و پَمفیلیه و مصر و نواحی لیبی که متصل به قیرَوان است و غریبه‌ها از روم یعنی یهودیان و نوکیشان،
\v 11 و اهل کریت و عرب، اینها را می‌شنویم که به زبانهای ما اعمال عظیم خدا را می‌گویند.
\v 12 پس همه در حیرت و شک افتاده، به یکدیگر گفتند، این به کجا خواهد انجامید؟
\v 13 امّا بعضی استهزاکنان گفتند که، از شراب تازه مست شده‌اند!
\v 14 پس پِطرُس با آن یازده برخاسته، صدای خود را بلند کرده، بدیشان گفت، ای مردان یهود و همهٔ ساکنان اورشلیم، این را بدانید و سخنان مرا فرا گیرید.
\v 15 زیرا که اینها مست نیستند چنانکه شما گمان می‌برید، زیرا که ساعت سوم از روز است.
\v 16 بلکه این همان است که یوئیل نبی گفت‌
\v 17 که، خدا می‌گوید در ایّام آخر چنین خواهد بود که از روح خود بر تمام بشر خواهم ریخت و پسران و دختران شما نبوّت کنند و جوانان شمارویاها و پیران شما خوابها خواهند دید؛
\v 18 و بر غلامان و کنیزان خود در آن ایّام از روح خود خواهم ریخت و ایشان نبوّت خواهند نمود.
\v 19 و از بالا در آسمان، عجایب و از پایین در زمین، آیات را از خون و آتش و بخار دود به ظهور آورم.
\v 20 خورشید به تاریکی و ماه به خون مبدل گردد قبل از وقوع روز عظیم پرشکوه خداوند.
\v 21 و چنین خواهد بود که هر که نام خداوند را بخواند، نجات یابد.
\v 22 ای مردان اسرائیلی این سخنان را بشنوید: عیسی ناصری مردی که نزد شما از جانب خدا تأیید گشت با معجزات و عجایب و آیاتی که خدا در میان شما از او صادر گردانید، چنانکه خود می‌دانید،
\v 23 این شخص چون برحسب اراده مستحکم و پیشدانی خدا تسلیم شد، شما گرفته به دست گناهکاران بر صلیب کشیده، کشتید،
\v 24 که خدا دردهای مرگ را گسیخته، او را برخیزانید، زیرا محال بود که مرگ او را در بند نگاه دارد،
\v 25 زیرا که داوود دربارهٔ وی می‌گوید، خداوند را همواره پیش روی خود دیده‌ام که به دست راست من است تا متزلزل نشوم؛
\v 26 از این سبب دلم شاد گردید و زبانم به وجد آمد، بلکه بدنم نیز در امید ساکن خواهد بود؛
\v 27 زیرا که جان مرا در عالم مردگان نخواهی گذاشت و اجازه نخواهی داد که قدّوس تو فساد را ببیند.
\v 28 راه‌های حیات را به من آموختی و مرا از روی خود با شادی پر خواهی کرد.
\v 29 ای مردان و برادران، می‌توانم دربارهٔ داوود پِتْریارْک با شما بی‌محابا سخن گویم که، او وفات نموده، دفن شد و مقبره او تا امروز در میان ماست.
\v 30 پس چون نبی بود و دانست که خدا برای او قسم خورد که از نسل صلب او به‌حسب جسم، مسیح را برانگیزاند تا بر تخت او بنشیند؛
\v 31 او رستاخیر مسیح را پیشاپیش دیده، گفت که، جان او در عالم مردگان گذاشته نشود و بدن او فساد را نبیند.
\v 32 پس همان عیسی را خدا برخیزانید و همه ما شاهد بر آن هستیم.
\v 33 پس چون به دست راست خدا بالا برده شد، روح‌القدس موعود را از پدر یافته، این را که شما حال می‌بینید و می‌شنوید، فرو ریخته است.
\v 34 زیرا که داوود به آسمان صعود نکرد، امّا خود می‌گوید، خداوند به خداوند من گفت، بر دست راست من بنشین،‌
\v 35 تا دشمنانت را پای‌انداز تو سازم.
\v 36 پس همهٔ خاندان اسرائیل به‌یقین بدانند که خدا همین عیسی را که شما مصلوب کردید، خداوند و مسیح ساخته است.
\v 37 چون شنیدند دلریش گشته، به پِطرُس و سایر رسولان گفتند، ای برادران چه کنیم؟
\v 38 پِطرُس بدیشان گفت، توبه کنید و هر یک از شما به اسم عیسی مسیح بجهت آمرزش گناهان تعمید گیرید و عطای روح‌القدس را خواهید یافت.
\v 39 زیرا که این وعده است برای شما و فرزندان شما و همهٔ کسانی که دورند، یعنی هرکه خداوندْ خدای ما او را فراخوانَد.
\v 40 و به سخنان بسیار دیگر، بدیشان شهادت داد و موعظه نموده، گفت که، خود را از این نسل منحرف رهایی دهید.
\v 41 پس ایشان کلام او را به خوشحالی پذیرفته، تعمید گرفتند و در همان روز حدود سه هزار نفر بدیشان پیوستند.
\v 42 و در تعلیم رسولان و مشارکت ایشان و پاره کردن نان و دعاها راسخ ادامه می‌دادند.
\v 43 و همهٔ مردم ترسیدند و معجزات و آیات بسیار از دست رسولان به‌ظهور می‌رسید.
\v 44 و همهٔ ایمانداران با هم بودند، و در همه چیز شریک می‌بودند
\v 45 و املاک و اموال خود را فروخته، آنها را به هر کس به قدر احتیاجش تقسیم می‌کردند.
\v 46 و هر روزه در معبد به یکدل بطور ثابت ادامه می‌دادند، و در خانه‌ها نان را پاره می‌کردند و خوراک را به خوشی و ساده‌دلی می‌خوردند.
\v 47 و خدا را حمد می‌گفتند، و نزد تمامی مردم عزیز می‌بودند؛ و خداوند هر روزه آنانی را که نجات می‌یافتند را بر کلیسا می‌افزود.