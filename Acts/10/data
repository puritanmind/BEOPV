\c 10
\p
\v 1 و در قیصریّه مردی کُرنیلیوس نام بود، یوزباشی هنگ که به [هنگ] ایتالیایی مشهور است.
\v 2 و او با تمامی اهل خانه‌اش متقی و خداترس بود که صدقه بسیار به مردم می‌داد و پیوسته نزد خدا دعا می‌کرد.
\v 3 روزی نزدیک ساعت نهم، فرشته خدا را در عالم رویا آشکارا دید که نزد او آمده، گفت، ای کُرنیلیوس!
\v 4 آنگاه او بر وی نیک نگریسته و ترسان گشته، گفت، چیست ای خداوند؟ به وی گفت، دعاها و صدقات تو بجهت یادگاری به نزد خدا برآمده است.
\v 5 اکنون کسانی به یافا بفرست و شَمعون ملقّب به پِطرُس را طلب کن،‌
\v 6 که نزد دباغی شَمعون نام که خانه‌اش به کناره دریا است، مهمان است. او به تو خواهد گفت که تو چه باید بکنی.
\v 7 و چون فرشته‌ای که به کُرنیلیوس سخن می‌گفت رفت، دو نفر از خادمان خود و یک سپاهی متقی از ملازمان خاص خویشتن را خوانده،
\v 8 تمامی ماجرا را بدیشان باز گفته، ایشان را به یافا فرستاد.
\v 9 روز دیگر چون از سفر نزدیک به شهر می‌رسیدند، قریب به ساعت ششم، پِطرُس به بام خانه برآمد تا دعا کند.
\v 10 و او بسیار گرسنه شد، و خواست چیزی بخورد. امّا چون برای او حاضر می‌کردند، او به خلسه فرو رفت.
\v 11 پس آسمان را گشاده دید و ظرفی را چون چادری بزرگ به چهار گوشه بسته، به‌سوی زمین آویخته و بر او پایین می‌آید،
\v 12 که در آن هر نوعی از چهارپایان زمین و حیوانات وحشی و خزندگان و مرغان هوا بودند.
\v 13 و ندایی به وی رسید که، ای پِطرُس برخاسته، ذبح کن و بخور.
\v 14 پِطرُس گفت، حاشا خداوندا زیرا چیزی ناپاک یا حرام هرگز نخورده‌ام.
\v 15 بار دوّم ندا به وی رسید که، آنچه را خدا پاک کرده است، تو حرام مخوان.
\v 16 و این سه مرتبه رخ داد، و دوباره آن ظرف به آسمان بالا برده شد.
\v 17 و چون پِطرُس در خود بسیار متحیّر بود که این رویایی که دید چه می‌باشد، ناگاه فرستادگان کُرنیلیوس پس از پرس و جو برای خانه شَمعون، بر درگاه رسیدند،
\v 18 و ندا کرده، می‌پرسیدند که شَمعون معروف به پِطرُس در اینجا منزل دارد؟
\v 19 و چون پِطرُس در رویا تفکّر می‌کرد، روح به وی گفت، اینک سه مرد تو را می‌طلبند.
\v 20 پس برخاسته، پایین برو و همراه ایشان برو و هیچ شک مبر زیرا که من ایشان را فرستادم.
\v 21 پس پِطرُس نزد آنانی که کُرنیلیوس نزد وی فرستاده بود، پایین آمده، گفت، اینک منم آن کس که می‌طلبید. سبب آمدن شما چیست؟
\v 22 گفتند، کُرنیلیوس یوزباشی، مرد صالح و خداترس و نزد تمامی ملّت یهود نیکنام، از فرشته مقدّس الهام یافت که تو را به خانه خود بطلبد و کلام را از تو بشنود.
\v 23 پس ایشان را به خانه برده، مهمانی نمود. و فردای آن روز پِطرُس برخاسته، همراه ایشان روانه شد و چند نفر از برادران یافا همراه او رفتند.
\v 24 روز دیگر وارد قیصریّه شدند و کُرنیلیوس خویشان و دوستان خاص خود را خوانده، انتظار ایشان را می‌کشید.
\v 25 چون پِطرُس داخل شد، کُرنیلیوس او را استقبال کرده، بر پاهایش افتاده، پرستش کرد.
\v 26 امّا پِطرُس او را برخیزانیده، گفت، برخیز، من خود نیز انسان هستم.
\v 27 و با او گفتگوکنان به خانه درآمده، جمعیتی بسیار یافت.
\v 28 پس بدیشان گفت، شما آگاه هستید که مرد یهودی را با فردی از قوم دیگر معاشرت کردن یا نزد او آمدن حرام است. امّا خدا مرا تعلیم داد که هیچ‌کس را حرام یا نجس نخوانم.
\v 29 از این جهت به مجرد خواهش شما بدون مخالفت آمدم و اکنون می‌پرسم که از برای چه مرا خواسته‌اید.
\v 30 کُرنیلیوس گفت، چهار روز قبل از این، تا این ساعت روزه‌دار می‌بودم؛ و در ساعت نهم در خانه خود دعا می‌کردم که ناگاه شخصی با لباس نورانی پیش من بایستاد
\v 31 و گفت، ای کُرنیلیوس دعای تو مستجاب شد و صدقات تو در حضور خدا یادآور گردید.
\v 32 پس به یافا بفرست و شمعون معروف به پِطرُس را دعوت کن که در خانه شَمعون دباغ به کناره دریا مهمان است. او چون بیاید با تو سخن خواهد گفت.
\v 33 پس بی‌درنگ نزد تو فرستادم و تو نیکو کردی که آمدی. اینک همه در حضور خدا حاضریم تا آنچه خدا به تو فرموده است بشنویم.
\v 34 پِطرُس زبان را گشوده، گفت، براستی یافته‌ام که خدا را نظر به ظاهر نیست،
\v 35 بلکه از هر امّتی، هر که از او ترسد و پارسایی را به عمل آورد، نزد او مقبول گردد.
\v 36 کلامی را که نزد بنی‌اسرائیل فرستاد، به‌واسطهٔ عیسی مسیح که خداوند همه است، به صلح بشارت می‌داد،
\v 37 آن سخن را شما می‌دانید که شروع آن از جلیل بود و در تمامی یهودیّه منتشر شد، بعد از آن تعمیدی که یحیی بدان موعظه می‌نمود،
\v 38 یعنی عیسی ناصری را که خدا او را چگونه به روح‌القدس و قدرت مسح نمود، که همه جا می‌رفت، اعمال نیکو بجا می‌آورد و همهٔ آنان که زیر ستم ابلیس بودند را شفا می‌بخشید، زیرا خدا با وی بود.
\v 39 و ما شاهد هستیم بر همهٔ کارهایی که او در سرزمین یهود و در اورشلیم کرد که او را بر صلیب کشیده، کشتند.
\v 40 همان کس را خدا در روز سوم برخیزانیده، ظاهر ساخت،
\v 41 امّا نه بر تمامی قوم، بلکه بر شهودی که خدا پیش برگزیده بود، یعنی بر ما که بعد از برخاستن او از مردگان با او خورده و نوشیده‌ایم.
\v 42 و به ما فرمان داد که به قوم موعظه کنیم و شهادت دهیم بدین که خدا او را مقرّر فرمود تا داور زندگان و مردگان باشد.
\v 43 و همهٔ پیامبران بر او شهادت می‌دهند که هر که به وی ایمان آوَرد، به نام او آمرزش گناهان را خواهد یافت.
\v 44 این سخنان هنوز بر زبان پِطرُس بود که روح‌القدس بر همهٔ آنانی که کلام را شنیدند، نازل شد.
\v 45 و ایمانداران از اهل ختنه که همراه پِطرُس آمده بودند، در حیرت افتادند از آنکه بر امّت‌ها نیز عطای روح‌القدس فرو ریخته شد،
\v 46 زیرا که ایشان را شنیدند که به زبانها سخن می‌گویند، و خدا را تمجید می‌کردند. آنگاه پِطرُس گفت،
\v 47 آیا کسی می‌تواند آب را منع کند، برای تعمید دادن اینانی که روح‌القدس را چون ما نیز یافته‌اند؟
\v 48 پس فرمود تا ایشان را به نام عیسی مسیح تعمید دهند. آنگاه از او خواهش نمودند که چند روزی بماند.