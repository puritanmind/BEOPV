\c 13
\p
\v 1 و در کلیسایی که در اَنطاکیه بود، انبیا و معلّمانی چند بودند، برنابا و شَمعون ملقّب به نیجر و لوکیوس قیرَوانی و مَناحِم برادرخواندهٔ هیرودیسِ تیترارخ و سولُس.
\v 2 چون ایشان در عبادت خدا و روزه مشغول می‌بودند، روح‌القدس گفت، برنابا و سولُس را برای من جدا سازید، به‌جهت کاری که ایشان را برای آن خوانده‌ام.
\v 3 آنگاه روزه گرفته و دعا کرده و دستها بر ایشان گذارده، روانه نمودند.
\v 4 پس ایشان از جانب روح‌القدس فرستاده شده، به سلوکیّه رفتند و از آنجا از راه دریا به قبرس آمدند.
\v 5 و وارد سَلامیس شده، در کنیسه‌های یهود به کلام خدا موعظه کردند و یوحنّا در خدمت ایشان نیز بود.
\v 6 و چون در تمامی جزیره تا به پافُس گشتند، در آنجا شخص یهودی را که جادوگر و نبی دروغین بود یافتند که نام او بارْیَشوع بود.
\v 7 او با سِرجیوس پولُسِ والی بود که مردی فهیم بود. همان برنابا و سولُس را طلب نموده، خواست کلام خدا را بشنود.
\v 8 امّا علیمای جادوگر (زیرا ترجمه اسمش همچنین می‌باشد) ایشان را مخالفت نموده، خواست والی را از ایمان برگرداند.
\v 9 ولی سولُس که پولُس باشد، پر از روح‌القدس شده، بر او نیک نگریسته،
\v 10 گفت، ای پر از هر نوع مکر و خباثت، ای فرزند ابلیس و دشمن هر راستی، آیا از منحرف ساختن راه‌های راست خداوند باز نمی‌ایستی؟
\v 11 اکنون ببین، دست خداوند بر توست و کور شده، آفتاب را تا مدّتی نخواهی دید. که در همان دم، مه و تاریکی او را فرو گرفت و دور زده، کسی را می‌جست که با دست وی را راهنمایی کند.
\v 12 پس والی چون آن ماجرا را دید، از تعلیم خداوند متحیّر شده، ایمان آورد.
\v 13 آنگاه پولُس و همراهانش از پافُس به کشتی سوار شده، به پرجهٔ پَمفیلیه آمدند. امّا یوحنّا از ایشان جدا شده، به اورشلیم برگشت.
\v 14 و ایشان از پرجه عبور نموده، به انطاکیهٔ پیسیدیه آمدند و در روز سَبَّت به کنیسه درآمده، بنشستند.
\v 15 و بعد از تلاوت تورات و انبیا، رؤسای کنیسه نزد ایشان فرستاده، گفتند، ای برادران عزیز، اگر کلامی نصیحت‌آمیز برای قوم دارید، بگویید.
\v 16 پس پولُس برپا ایستاده، به دست خود اشاره کرده، گفت، ای مردان اسرائیلی و خداترسان، گوش فرا دهید!
\v 17 خدای این قوم، اسرائیل، پدران ما را برگزیده، قوم را در غربت ایشان در زمین مصر سرافراز نمود و ایشان را به بازوی بلند از آنجا بیرون آورد؛
\v 18 و قریب به مدّت چهل سال رفتار ایشان را در بیابان تحمل کرد.
\v 19 و هفت ملّت را در زمین کنعان هلاک‌کرده، زمین آنها را میراث ایشان ساخت.
\v 20 و بعد از آن تا حدود چهار صد و پنجاه سال، بدیشان داوران را داد، تا زمان سموئیل نبی.
\v 21 و از آن وقت پادشاهی خواستند و خدا شاؤل پسر قیس را از قبیلهٔ بنیامین تا چهل سال به ایشان داد.
\v 22 پس او را از میان برداشته، داوود را برانگیخت تا پادشاه ایشان شود و در حقّ او شهادت داد که، داوود پسر یِسی را موافق دل خود یافته‌ام، که به تمامی اراده من عمل خواهد کرد.
\v 23 و از نسل او خدا برحسب وعده، برای اسرائیل نجات‌دهنده‌ای یعنی عیسی را آورد،
\v 24 هنگامی که یحییٰ پیش از آمدن او تمام قوم اسرائیل را به تعمیدِ توبه موعظه نموده بود.
\v 25 پس چون یحییٰ دوره خود را به پایان برد، گفت، مرا که می‌پندارید؟ من او نیستم، بلکه اینک! بعد از من کسی می‌آید که لایق گشادن کفش او نیستم.
\v 26 ای برادران عزیز و فرزندان خاندان ابراهیم و هرکه از شما خداترس باشد، به شما کلام این نجات فرستاده شد.
\v 27 زیرا ساکنان اورشلیم و رؤسای ایشان، چونکه نه او را شناختند و نه گفتارهای انبیا را که هر سَبَّت خوانده می‌شود، ایشان با محکوم کردنش [آنها را] تحقق بخشیدند.
\v 28 و هر چند هیچ علتی برای قتل [در وی] نیافتند، از پیلاطُس خواهش کردند که او کشته شود.
\v 29 پس چون آنچه را که دربارهٔ وی نوشته شده بود تمام کردند، او را از صلیب پایین آورده، به قبر سپردند.
\v 30 امّا خدا او را از مردگان برخیزانید.
\v 31 و او روزهای‌بسیار ظاهر شد بر آنانی که همراه او از جلیل به اورشلیم آمده بودند که اکنون نزد قوم شاهدان او می‌باشند.
\v 32 پس ما به شما بشارت می‌دهیم، بدان وعده‌ای که به پدران ما داده شد،
\v 33 که خدا آن را به ما که فرزندان ایشان می‌باشیم وفا کرد، وقتی که عیسی را برخیزانید، چنانکه در مزمور دوّم مکتوب است که، تو پسر من هستی، من امروز تو را تولید نمودم.
\v 34 و در آنکه او را از مردگان برخیزانید تا دیگر هرگز به فساد بازگشت نکند چنین گفت که، رحمت‌های امین داوود را به شما خواهم بخشید.
\v 35 بنابراین در جایی دیگر نیز می‌گوید، تو قدّوس خود را نخواهی گذاشت که فساد را بیند.
\v 36 زیرا که داوود پس از آنکه به ارادهٔ خدا نسل خود را خدمت کرد، بخفت و به پدران خود ملحق شده، فساد را دید.
\v 37 امّا آن کس که خدا او را برخیزانید، فساد را ندید.
\v 38 پس ای برادران عزیز، بر شما معلوم باد که به‌واسطهٔ او به شما آمرزش از گناهان اعلام می‌شود.
\v 39 و به وسیله او هر که ایمان آورد، پارسا شمرده می‌شود، از هر چیزی که به شریعت موسی نتوانستید پارسا شمرده شوید.
\v 40 پس احتیاط کنید، مبادا آنچه در صحف انبیا مکتوب است، بر شما واقع شود،
\v 41 که، ای حقیرشمارندگان، ملاحظه کنید و تعجّب نمایید و هلاک شوید؛ زیرا که من کاری را در روزهای شما می‌کنم، کاری که هر چند کسی شما را از آن اعلام نماید، باور نخواهید کرد.
\v 42 پس چون یهودیان از کنیسه بیرون می‌رفتند، غیریهودیان خواهش نمودند که در سَبَّت آینده هم این سخنان را بدیشان بازگویند.
\v 43 و چون اهل کنیسه متفرق شدند، بسیاری از یهودیان و نوکیشان خداپرست از پی پولُس و برنابا افتادند؛ و آن دو نفر به ایشان سخن گفته، ترغیب می‌نمودند که به فیض خدا ثابت باشید.
\v 44 امّا در سَبَّت دیگر، به‌تقریب، تمامی شهر گرد آمدند تا کلام خدا را بشنوند.
\v 45 ولی چون یهودیان ازدحام مردم را دیدند، از حسد پر گشتند و کفر گفته، با سخنان پولُس مخالفت کردند.
\v 46 آنگاه پولُس و برنابا دلیر شده، گفتند، واجب بود کلام خدا نخست به شما بیان شود. امّا چون آن را رّد کردید و خود را ناشایسته حیات جاودانی شمردید، همانا به‌سوی امّت‌ها روی می‌نماییم.
\v 47 زیرا خداوند به ما چنین امر فرمود که، تو را نور امّت‌ها ساختم تا به کرانه‌های زمین برای نجات باشی.
\v 48 چون امّت‌ها این را شنیدند، شادمان شده، کلام خداوند را تمجید نمودند و آنانی که برای حیات جاودانی مقرّر بودند، ایمان آوردند.
\v 49 و کلام خدا در تمام آن نواحی منتشر گشت.
\v 50 امّا یهودیان چند زن دیندار و متشخص و بزرگان شهر را بشورانیدند و ایشان را به آزار رسانیدن بر پولُس و برنابا تبرانگیخته، ایشان را از ناحیهٔ خود بیرون کردند.
\v 51 و ایشان خاک پاهای خود را بر ایشان تکانیده، به قونیه آمدند.
\v 52 و شاگردان پر از شادی و روح‌القدس گردیدند.