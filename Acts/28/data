\c 28
\p
\v 1 و چون رهایی یافتند، دانستند که جزیره مالت نام دارد.
\v 2 و آن مردمان بیگانه با ما لطف فراوان نمودند، زیرا به‌سبب باران که می‌بارید و سرما آتش افروخته، همه ما را پذیرفتند.
\v 3 چون پولُس مقداری هیزم فراهم کرده، بر آتش می‌نهاد، به‌سبب حرارت، افعی‌ای بیرون آمده، بر دستش چسبید.
\v 4 چون بیگانگان جانور را از دستش آویخته دیدند، با یکدیگر می‌گفتند، بی‌گمان این شخص، قاتل است که با اینکه از دریا رست، عدالت نمی‌گذارد که زنده بماند.
\v 5 امّا او آن جانور را در آتش افکنده، هیچ آسیبی ندید.
\v 6 پس منتظر بودند که او وَرَم کند یا ناگهان افتاده، بمیرد. ولی چون انتظار بسیار کشیدند و دیدند که هیچ ضرری بدو نرسید، تغییر نظر داده گفتند که، خدایی است.
\v 7 و در آن نواحی، املاک رئیس جزیره که پوبلیوس نام داشت بود که او ما را به خانه خود طلبیده، سه روز به مهربانی مهمانی نمود.
\v 8 از قضا، پدر پوبلیوس مبتلا به تب و اسهال، بستری بود. پس پولُس نزد وی آمده و دعا کرده و دست بر او گذارده، او را شفا داد.
\v 9 و چون این امر واقع شد، سایر مریضانی که در جزیره بودند آمده، شفا یافتند.
\v 10 و ایشان ما را اکرام بسیار نمودند و چون روانه می‌شدیم، آنچه لازم بود برای ما حاضر ساختند.
\v 11 و بعد از سه ماه به کشتی اِسکندَریه که علامت جوزا داشت و زمستان را در جزیره به‌سر برده بود، سوار شدیم.
\v 12 و به سراکوس فرود آمده، سه روز توقّف نمودیم.
\v 13 و از آنجا دور زده، به ریغیون رسیدیم و بعد از یک روز باد جنوبی وزیده، روز دوم وارد پوطیولی شدیم.
\v 14 در آنجا برادرانی یافته، طبق خواهش ایشان هفت روز ماندیم و همچنین به روم آمدیم.
\v 15 و برادرانِ آنجا چون از احوال ما مطلع شدند، به استقبال ما بیرون آمدند تا بازار فورناپیوس و سه‌میخانه. و پولُس چون ایشان را دید، خدا را شکر نموده، قویدل گشت.
\v 16 و چون به روم رسیدیم، یوزباشی زندانیان را به سردار محافظین سپرد. امّا پولُس را اجازه دادند که با یک سپاهی که محافظت او می‌کرد، در منزل خود بماند.
\v 17 و بعد از سه روز، پولُس بزرگان یهود را طلبید و چون جمع شدند به ایشان گفت، ای برادران عزیز، با وجودی که من هیچ عملی خلاف قوم و رسوم پدرانمان نکرده بودم، همانا مرا در اورشلیم بسته، به دستهای رومیان سپردند.
\v 18 ایشان بعد از بازپرسی چون در من هیچ دلیلی سزاوار مرگ نیافتند، اراده کردند که مرا رها کنند.
\v 19 ولی چون یهودیان مخالفت نمودند، ناچار شده به قیصر دادخواهی کردم، نه تا آنکه از قوم خود شکایت کنم.
\v 20 اکنون بدین جهت خواستم شما را ملاقات کنم و سخن گویم زیرا که بجهت امید اسرائیل، بدین زنجیر بسته شدم.
\v 21 به وی گفتند، ما هیچ نوشته در مورد تو از یهودیّه نیافته‌ایم و نه کسی از برادرانی که از آنجا آمدند، خبری یا سخن بدی دربارهٔ تو گفته است.
\v 22 امّا مصلحت دانستیم از تو نظرت را بشنویم زیرا ما را معلوم است که از این فرقه در هر جا بد می‌گویند.
\v 23 پس چون روزی برای وی معیّن کردند، بسیاری نزد او به منزلش آمدند که برای ایشان به ملکوت خدا شهادت داده، شرح می‌نمود و از تورات موسی و انبیا از صبح تا شام دربارهٔ عیسی قانعشان می‌کرد.
\v 24 پس بعضی به سخنان او ایمان آوردند و بعضی ایمان نیاوردند.
\v 25 و چون با یکدیگر توافق نمی‌کردند، از او جدا شدند بعد از آنکه پولُس این یک سخن را گفته بود که روح‌القدس به وسیلهٔ اِشَعْیای نبی به پدران ما نیکو خطاب کرده،
\v 26 گفته است که، نزد این قوم رفته بدیشان بگو به گوش خواهید شنید و نخواهید فهمید و نظر کرده خواهید نگریست و نخواهید دید؛
\v 27 زیرا دل این قوم سخت شده و به گوشهای سنگین می‌شنوند و چشمان خود را بر هم نهاده‌اند، مبادا به چشمان ببینند و به گوشها بشنوند و به دل بفهمند و بازگشت کنند تا ایشان را شفا بخشم.
\v 28 پس بر شما معلوم باد که نجات خدا نزد امّت‌ها فرستاده می‌شود و ایشان خواهند شنید.
\v 29 چون این را گفت یهودیان رفتند و با یکدیگر مباحثه بسیار می‌کردند.
\v 30 امّا پولُس دو سال تمام در خانه اجاره‌ای خود ساکن بود و هر که به نزد وی می‌آمد، می‌پذیرفت.
\v 31 و به ملکوت خدا موعظه می‌نمود و با کمال دلیری در امور عیسی مسیح خداوند بدون ممانعت تعلیم می‌داد.