\c 16
\p
\v 1 و به دربه و لِستره آمد. و اینک، شاگردی تیموتاؤس نام آنجا بود، پسر زن یهودی و ایماندار، امّا پدرش یونانی بود.
\v 2 که برادران در لِستره و قونیه بر او شهادت می‌دادند.
\v 3 چون پولُس خواست او همراه وی بیاید، او را گرفته ختنه کرد، به‌سبب یهودیانی که در آن نواحی بودند زیرا که همه پدرش را می‌شناختند که یونانی بود.
\v 4 و در هر شهری که می‌گشتند، احکامی را که رسولان و مشایخ در اورشلیم حکم فرموده بودند، بدیشان می‌سپردند تا حفظ نمایند.
\v 5 پس کلیساها در ایمان استوار می‌شدند و روز بروز در شماره افزوده می‌گشتند.
\v 6 و چون از فریجیه و دیار غلاطیه عبور کردند، روح‌القدس ایشان را از رسانیدن کلام به آسیا منع نمود.
\v 7 پس به میسیا آمده، سعی نمودند که به بطینیا بروند، امّا روح ایشان را اجازه نداد.
\v 8 و از میسیا گذشته به تروآس رسیدند.
\v 9 شبی پولُس را رویایی رخ نمود که شخصی از اهل مقدونیه ایستاده، بدو التماس نموده گفت، به مقدونیه آمده، ما را امداد فرما.
\v 10 چون این رویا را دید، بی‌درنگ عازم سفر مقدونیه شدیم، زیرا به یقین دانستیم که خداوند ما را خوانده است تا بشارت بدیشان رسانیم.
\v 11 پس از تروآس با کشتی حرکت کرده، به راه مستقیم به ساموتراکی رفتیم و روز دیگر به نیاپولیس.
\v 12 و از آنجا به فیلیپی رفتیم، که شهر عمده‌ای از ناحیهٔ مقدونیه و مهاجرنشین است، و در آن شهر چند روز توقّف نمودیم.
\v 13 و در روز سَبَّت از شهر بیرون شده و به کنار رودخانه جایی که دعا می‌کردند، نشسته با زنانی که در آنجا جمع می‌شدند سخن راندیم.
\v 14 و زنی لیدیه نام، ارغوان‌فروش، که از شهر طیاتیرا و خداپرست بود، گوش فرا می‌داد، که خداوند دل او را گشود تا به سخنان پولُس توجه کند.
\v 15 و چون او و اهل خانه‌اش تعمید یافتند، خواهش نموده، گفت، اگر شما را یقین است که به خداوند ایمان آوردم، به خانه من درآمده، بمانید. و ما را اصرار نمود.
\v 16 و واقع شد که چون ما به محل دعا می‌رفتیم، کنیزی که روح غیب‌گویی داشت و از غیب‌گویی منافع بسیار برای اربابان خود پیدا می‌نمود، به ما برخورد.
\v 17 و از عقب پولُس و ما آمده، ندا کرده، می‌گفت که این مردمان خادمان خدای تعالی می‌باشند که شما را از راه نجات اعلام می‌نمایند.
\v 18 و چون این کار را روزهای بسیار می‌کرد، پولُس دلتنگ شده، برگشت و به روح گفت، تو را می‌فرمایم به نام عیسی مسیح از این دختر بیرون بیا. که بلافاصله از او بیرون شد.
\v 19 امّا چون اربابانش دیدند که از کسب خود مأیوس شدند، پولُس و سیلاس را گرفته، در بازار نزد حکمرانان کشیدند.
\v 20 و ایشان را نزد قاضیان حاضر ساخته، گفتند، این دو شخص شهر ما را به شورش آورده‌اند و از یهود هستند،
\v 21 و رسومی را اعلام می‌نمایند که پذیرفتن و بجا آوردن آنها بر ما که رومیان هستیم، جایز نیست.
\v 22 پس مردم بر ایشان هجوم آوردند و قاضیان جامه‌های ایشان را کنده، فرمودند ایشان را چوب بزنند.
\v 23 و چون ایشان را چوب بسیار زدند، به زندان افکندند و زندانبان را تأکید فرمودند که ایشان را محکم نگاه دارد.
\v 24 و چون او بدینطور امر یافت، ایشان را به زندان درونی انداخت و پاهای ایشان را در کُنده محکم کرد.
\v 25 امّا قریب به نصف شب، پولُس و سیلاس دعا کرده، خدا را سرودخوانان ستایش می‌کردند و زندانیان ایشان را می‌شنیدند.
\v 26 که ناگاه زلزله‌ای عظیم حادث گشت بحدی که بنیاد زندان به لرزه درآمد و یکدفعه همه درها باز شد و زنجیرها از همه فرو ریخت.
\v 27 امّا زندانبان بیدار شده، چون درهای زندان را گشوده دید، شمشیر خود را کشیده، خواست خود را بکشد زیرا گمان برد که زندانیان فرار کرده‌اند.
\v 28 امّا پولُس به صدای بلند صدا زده، گفت، خود را ضرری مرسان زیرا که ما همه در اینجا هستیم.
\v 29 پس چراغ طلب نموده، به اندرون جست و لرزان شده، نزد پولُس و سیلاس افتاد.
\v 30 و ایشان را بیرون آورده، گفت، ای آقایان، من چه باید بکنم تا نجات یابم؟
\v 31 گفتند، به خداوندْ عیسی مسیح ایمان آور که تو و اهل خانه‌ات نجات خواهید یافت.
\v 32 آنگاه کلام خداوند را برای او و تمامی اهل خانه‌اش بیان کردند.
\v 33 پس ایشان را برداشته، در همان ساعت شب زخمهای ایشان را شست و خود و همه کسانش بلافاصله تعمید یافتند.
\v 34 و ایشان را به خانه خود درآورده، سفره‌ای پیش ایشان نهاد و با تمامی اهل خانهٔ خود به خدا ایمان آورده، شاد گردیدند.
\v 35 امّا چون روز شد، قاضیان مأمورانی فرستاده، گفتند، آن دو شخص را رها نما.
\v 36 آنگاه زندانبان پولُس را از این سخنان آگاهانید که قاضیان فرستاده‌اند تا آزاد شوید. پس الآن بیرون آمده، به سلامتی روانه شوید.
\v 37 امّا پولُس بدیشان گفت، ما را که مردمان رومی می‌باشیم، آشکارا و بدون محاکمه زده، به زندان انداختند. آیا الآن ما را به پنهانی بیرون می‌نمایند؟ خیر، بلکه خود آمده، ما را بیرون بیاورند.
\v 38 پس مأموران این سخنان را به قاضیان گفتند و چون شنیدند که رومی هستند به هراس افتادند.
\v 39 و آمده، بدیشان التماس نموده، بیرون آوردند و خواهش کردند که از شهر بروند.
\v 40 آنگاه از زندان بیرون آمده، به خانه لیدیه شتافتند و با برادران ملاقات نموده و ایشان را نصیحت کرده، روانه شدند.
