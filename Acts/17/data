\c 17
\p
\v 1 و از امفپولس و اپلونیه گذشته، به‌تسالونیکی رسیدند که در آنجا کنیسه یهود بود.
\v 2 پس پولُس برحسب عادت خود، نزد ایشان داخل شده، در سه سَبَّت با ایشان از کتاب مباحثه می‌کرد
\v 3 و واضح و مبین می‌ساخت که لازم بود مسیح رنج کشد و از مردگان برخیزد و این عیسی که خبر او را به شما می‌دهم، همان مسیح است.
\v 4 و بعضی از ایشان قبول کردند و با پولُس و سیلاس بپیوستند و از یونانیان خداترس، گروهی عظیم و از زنان شریف، تعدادی زیاد.
\v 5 امّا یهودیان بی‌ایمان حسد برده، چند نفر اشرار از بازاریها را برداشته، مردم را جمع کرده، شهر را به شورش آوردند و به خانه یاسون هجوم برده، خواستند ایشان را در میان مردم ببرند.
\v 6 و چون ایشان را نیافتند، یاسون و چند برادر را نزد دادرسان شهر کشیدند و فریاد می‌کردند که، آنانی که همهٔ دنیا را شورانیده‌اند، حال بدینجا نیز آمده‌اند.
\v 7 و یاسون ایشان را پذیرفته است و همه اینها برخلاف احکام قیصر عمل می‌کنند و بر این ادعا هستند، که پادشاهی دیگر هست، [یعنی] عیسی.
\v 8 پس مردم و دادرسان شهر را از شنیدن این سخنان برآشفته ساختند.
\v 9 و از یاسون و دیگران ضمانت گرفته، ایشان را رها کردند.
\v 10 امّا برادران بی‌درنگ در شب پولُس و سیلاس را به‌سوی بیریه روانه کردند و ایشان بدانجا رسیده، به کنیسه یهود درآمدند.
\v 11 و اینها از اهل تسالونیکی نجیب‌تر بودند، چونکه در کمال رضامندی کلام را پذیرفتند و هر روز کتب را جستوجو می‌نمودند که آیا این همچنین است.
\v 12 پس بسیاری از ایشان ایمان آوردند و از زنان شریف یونانیه و از مردان، جمعی عظیم.
\v 13 امّا چون یهودیان تسالونیکی فهمیدند که پولُس در بیریه نیز به کلام خدا موعظه می‌کند، در آنجا هم رفته، مردم را شورانیدند.
\v 14 بلافاصله برادران پولُس را به‌سوی دریا روانه کردند ولی سیلاس با تیموتاؤس در آنجا توقّف نمودند.
\v 15 و رهنمایان پولُس او را به آتن آوردند و حکم برای سیلاس و تیموتاؤس گرفته که به زودی هر چه تمام‌تر به نزد او آیند، روانه شدند.
\v 16 امّا چون پولُس در آتن انتظار ایشان را می‌کشید، روح او در اندرونش مضطرب گشت چون دید که شهر از بتها پر است.
\v 17 پس در کنیسه با یهودیان و خداپرستان و در بازار، هر روزه با هر که ملاقات می‌کرد، مباحثه می‌نمود.
\v 18 امّا بعضی از فیلسوفان اپیکوریی و رواقی با او روبرو شده، بعضی می‌گفتند، این یاوه‌گو چه می‌خواهد بگوید؟ و دیگران گفتند، ظاهرا واعظ به خدایان غریب است. زیرا که ایشان را به عیسی و قیامت بشارت می‌داد.
\v 19 پس او را گرفته، به تپهٔ مریخ بردند و گفتند، آیا می‌توان دانست که این تعلیم تازه‌ای که تو می‌گویی چیست؟
\v 20 چونکه سخنان غریب به گوش ما می‌رسانی. پس می‌خواهیم بدانیم معنی اینها چه است.
\v 21 امّا همهٔ اهل آتن و بیگانگان ساکن آنجا جز برای گفت و شنید دربارهٔ چیزهای تازه فراغتی نمی‌داشتند.
\v 22 پس پولُس در وسط تپهٔ مریخ ایستاده، گفت، ای مردان آتنی، شما را از هر جهت بسیار دیندار یافته‌ام،
\v 23 زیرا هنگامی که سیر می‌کردم، معابد شما را نظاره می‌نمودم، مذبحی یافتم که بر آن نوشته شده بود: به خدای ناشناخته. پس آنچه را شما ناشناخته می‌پرستید، من به شما اعلام می‌نمایم.
\v 24 خدایی که جهان و آنچه در آن است آفرید، چونکه او مالک آسمان و زمین است، در معبدهای ساخته شده به دستها ساکن نمی‌باشد.
\v 25 و از دست مردم خدمت کرده نمی‌شود که گویا محتاج چیزی باشد، بلکه خود به همگان حیات و نَفس و همهٔ چیزها می‌بخشد.
\v 26 و همهٔ امّتهای بشر را از یک خون ساخت تا بر تمامی روی زمین مسکن گیرند و زمانهای معیّن و حدود مسکنهای ایشان را مقرّر فرمود
\v 27 تا خدا را بجویند که شاید در پی او گشته و او را بیابند، با آنکه از هیچ یکی از ما دور نیست.
\v 28 زیرا که در او زندگی و حرکت و وجود داریم چنانکه بعضی از شعرای شما نیز گفته‌اند که از نسل او می‌باشیم.
\v 29 پس چون از نسل خدا می‌باشیم، شایسته نیست که گمان بریم که الوهیت شباهت دارد به طلا یا نقره یا سنگ تراشیده شده به صنعت یا مهارت انسان.
\v 30 پس خدا از زمانهای جهالت چشم پوشیده، امّا اکنون تمام مردمان را در هر جا حکم می‌فرماید که توبه کنند.
\v 31 زیرا روزی را مقرّر فرمود که در آن جهان را به عدالت داوری خواهد نمود به آن مردی که معیّن فرمود و همه را مطمئن ساخت به اینکه او را از مردگان برخیزانید.
\v 32 چون دربارهٔ رستاخیز مردگان شنیدند، بعضی استهزا نمودند و بعضی گفتند، دوباره در این امر از تو خواهیم شنید.
\v 33 و همچنین پولُس از میان ایشان بیرون رفت.
\v 34 امّا چند نفر بدو پیوسته، ایمان آوردند که از جمله ایشان دیونیسیوس آریوپاغی بود و زنی که دامرس نام داشت و بعضی دیگر با ایشان.