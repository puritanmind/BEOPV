\c 11
\p
\v 1 و چون نزدیک به اورشلیم به بیت فاجی و بیت‌عَنْیا بر کوه زیتون رسیدند، دو نفر از شاگردان خود را فرستاده،
\v 2 بدیشان گفت، بدین دهکده‌ای که پیش روی شما است بروید و چون وارد آن شدید، بلافاصله کرّه الاغی را بسته خواهید یافت که تا به حال هیچ‌کس بر آن سوار نشده؛ آن را باز کرده، بیاورید.
\v 3 و هرگاه کسی به شما گوید چرا چنین می‌کنید، گویید خداوند بدین احتیاج دارد؛ بی‌تأمّل آن را به اینجا خواهد فرستاد.
\v 4 پس رفته کرّه‌ای بیرون دروازه در کوچه‌ای بسته یافتند و آن را باز می‌کردند،
\v 5 که بعضی از حاضرین بدیشان گفتند، چه کار دارید که کرّه را باز می‌کنید؟
\v 6 آن دو نفر چنانکه عیسی فرموده بود، بدیشان گفتند. پس ایشان را اجازه دادند.
\v 7 آنگاه کرّه را به نزد عیسی آورده، جامه‌های خود را بر آن افکندند تا بر آن سوار شد.
\v 8 و بسیاری جامه‌های خود و بعضی شاخه‌ها از درختان بریده، بر راه گسترانیدند.
\v 9 و آنانی که پیش و پس می‌رفتند، فریادکنان می‌گفتند، هوشیعانا، مبارک باد کسی که به نام خداوند می‌آید.
\v 10 مبارک باد ملکوت پدر ما داوود که می‌آید به نام خداوند. هوشیعانا در عرش عرش اعلیٰ.
\v 11 و عیسی وارد اورشلیم شده، به معبد درآمد و به همه چیز در هر طرف نگاه کرد. چون وقت شام شد با آن دوازده به بیت‌عَنْیا رفت.
\v 12 بامدادان چون از بیت‌عَنْیا بیرون می‌آمدند، گرسنه شد.
\v 13 ناگاه درخت انجیری که برگ داشت از دور دیده، آمد تا شاید چیزی بر آن بیابد. امّا چون نزد آن رسید، جز برگ بر آن هیچ نیافت زیرا که موسم انجیر نرسیده بود.
\v 14 پس عیسی پاسخ داده، بدان فرمود، از این پس تا به ابد، هیچ‌کس از تو میوه نخواهد خورد. و شاگردانش شنیدند.
\v 15 پس وارد اورشلیم شدند. و چون عیسی داخل معبد گشت، به بیرون کردن آنانی که در معبد خرید و فروش می‌کردند شروع نمود و تخت‌های صرّافان و کرسیهای کبوترفروشان را واژگون ساخت،
\v 16 و نگذاشت که کسی با ظرفی از میان معبد بگذرد،
\v 17 و تعلیم داده، گفت، آیا مکتوب نیست که خانه من خانه عبادتِ تمامی امّت‌ها نامیده خواهد شد؟ امّا شما آن را لانهٔ دزدان ساخته‌اید.
\v 18 چون رؤسای کاهنان و کاتبان این را شنیدند، در صدد آن شدند که او را چطور هلاک سازند زیرا که از وی ترسیدند چون که همهٔ مردم از تعلیم وی متحیّر می‌بودند.
\v 19 چون شب شد، از شهر بیرون رفت.
\v 20 صبحگاهان، در بین راه، درخت انجیر را از ریشه خشک یافتند.
\v 21 پِطرُس به‌خاطر آورده، به وی گفت، ای استاد، اینک درخت انجیری که نفرینش کردی خشک شده!
\v 22 عیسی در جواب ایشان گفت، به خدا ایمان آورید،
\v 23 زیرا که هرآینه به شما می‌گویم هر که بدین کوه گوید منتقل شده، به دریا افکنده شو و در دل خود شک نداشته باشد بلکه یقین دارد که آنچه گوید می‌شود، هرآینه هر آنچه گوید بدو عطا شود.
\v 24 بنابراین به شما می‌گویم آنچه در دعا سؤال می‌کنید، یقین بدانید که آن را یافته‌اید و به شما عطا خواهد شد.
\v 25 و وقتی که به دعا بایستید، هر گاه کسی به شما خطا کرده باشد، او را ببخشید تا آنکه پدر شما نیز که در آسمان است، خطایای شما را ببخشاید.
\v 26 امّا هرگاه شما نبخشید، پدر شما نیز که در آسمان است تقصیرهای شما را نخواهد بخشید.
\v 27 و باز به اورشلیم آمدند. و هنگامی که او در معبد راه می‌رفت، رؤسای کهنان و کاتبان و مشایخ نزد وی آمده،
\v 28 گفتندش، به چه قدرت این کارها را می‌کنی و کیست که این قدرت را به تو داده است تا این اعمال را بجا آری؟
\v 29 عیسی در جواب ایشان گفت، من از شما نیز سخنی می‌پرسم، به من جواب دهید تا من هم به شما گویم به چه قدرت این کارها را می‌کنم.
\v 30 تعمید یحیی از آسمان بود یا از انسان؟ به من جواب دهید.
\v 31 ایشان بین خود مباحثه نموده، گفتند، اگر گوییم از آسمان بود، هرآینه گوید پس چرا بدو ایمان نیاوردید.
\v 32 و اگر گوییم از انسان بود، از مردم بیم داشتند از آنجا که همه یحیی را پیامبری بر حقّ می‌دانستند.
\v 33 پس در جواب عیسی گفتند، نمی‌دانیم. عیسی بدیشان جواب داد، من هم شما را نمی‌گویم که به کدام قدرت این کارها را بجا می‌آورم.