\c 9
\p
\v 1 و بدیشان گفت: هرآینه به شما می‌گویم بعضی از ایستادگان در اینجا می‌باشند که تا ملکوت خدا را که با قدرت می‌آید نبینند، طعم مرگ را نخواهند چشید.
\v 2 و بعد از شش روز، عیسی پِطرُس و یعقوب و یوحنّا را برداشته، ایشان را تنها بر فراز کوهی به خلوت برد و هیاتش در نظر ایشان متغیّر گشت.
\v 3 و لباس او درخشان و چون برف بی‌اندازه سفید گردید، چنانکه هیچ مادّه‌ای بر روی زمین نمی‌تواند چنان سفید نماید.
\v 4 و اِلیاس با موسی بر ایشان ظاهر شده، با عیسی گفتگو می‌کردند
\v 5 پس پِطرُس پاسخ داده، به عیسی گفت: ای استاد، بودنِ ما در اینجا نیکو است! پس سه سایبان می‌سازیم، یکی برای تو و یکی برای موسی و یکی برای اِلیاس!
\v 6 از آنرو که نمی‌دانست چه بگوید، چونکه هراسان بودند.
\v 7 ناگاه ابری بر ایشان سایه انداخت و آوازی از ابر در رسید که این است پسر محبوب من، او را بشنوید.
\v 8 و ناگهان گرداگرد خود نگریسته، جز عیسی تنها با خود هیچ کس را ندیدند.
\v 9 و چون از کوه به زیر می‌آمدند، ایشان را قدغن فرمود که تا پسر انسان از مردگان برنخیزد، از آنچه دیده‌اند کسی را خبر ندهند.
\v 10 و این سخن را در خاطر خود نگاه داشته، از یکدیگر سؤال می‌کردند، که برخاستن از مردگان چیست.
\v 11 پس از او سؤال کرده، گفتند: چرا کاتبان می‌گویند که اِلیاس باید اوّل بیاید؟
\v 12 او در جواب ایشان گفت که: اِلیاس البتّه اوّل می‌آید و همه چیز را اصلاح می‌نماید و چگونه دربارهٔ پسر انسان مکتوب است که، می‌باید رنج بسیار کشد و حقیر شمرده شود.
\v 13 امّا به شما می‌گویم که اِلیاس هم آمد و با وی آنچه خواستند کردند، چنانچه در حقّ وی نوشته شده است.
\v 14 پس چون نزد شاگردان خود رسید، جمعیتی بسیار گرد ایشان دید و بعضی از کاتبان را که با ایشان مباحثه می‌کردند.
\v 15 و بلافاصله، تمامی مردم چون او را دیدند، در حیرت افتادند و دوان دوان آمده، او را سلام دادند.
\v 16 آنگاه از کاتبان پرسید که با اینها چه مباحثه دارید؟
\v 17 یکی از آن میان در جواب گفت: ای استاد، پسر خود را نزد تو آوردم که روحی گنگ دارد،
\v 18 و هر جا که او را بگیرد می‌اندازدش، چنانچه کف برآورده، دندانها بهم می‌ساید و خشک می‌گردد. پس شاگردان تو را گفتم که او را بیرون کنند، نتوانستند.
\v 19 او ایشان را جواب داده، گفت: ای نسل بی‌ایمان تا کی با شما باشم و تا چه حدّ متحمل شما شوم! او را نزد من آورید.
\v 20 پس او را نزد وی آوردند. چون او را دید، فوراً آن روح او را متشنج کرد تا بر زمین افتاده، و کف برآورده می‌غلتید.
\v 21 پس از پدر وی پرسید، چند وقت است که این بر سر او آمده؟ گفت: از کودکی.
\v 22 و بارها او را در آتش و در آب انداخته تا او را هلاک کند. حال اگر می‌توانی بر ما ترحّم کرده، ما را مدد فرما.
\v 23 عیسی به وی گفت: اگر می‌توانی ایمان آوری، برای او که ایمان دارد همه چیز ممکن است.
\v 24 و بلافاصله پدر طفل فریاد برآورده، گریه‌کنان گفت: ایمان می‌آورم ای خداوند، بی‌ایمانی مرا امداد فرما.
\v 25 چون عیسی دید که گروهی گرد او به شتاب می‌آیند، روح پلید را نهیب داده، به وی فرمود، ای روح گنگ و کر من تو را حکم می‌کنم از او در آی و دیگر داخل او مشو!
\v 26 پس فریاد زده و او را به شدّت متشنج نموده، بیرون آمد و مانند مرده گشت، چنانکه بسیاری گفتند که، مرده است.
\v 27 امّا عیسی دستش را گرفته، برخیزانیدش که برپا ایستاد.
\v 28 و چون به خانه داخل شد، شاگردانش در خلوت از او پرسیدند، چرا ما نتوانستیم او را بیرون کنیم؟
\v 29 ایشان را گفت: این نوع به هیچ وجه بیرون نمی‌رود جز به دعا و روزه.
\v 30 و از آنجا روانه شده، در جلیل می‌گشتند و نمی‌خواست کسی او را بشناسد،
\v 31 زیرا که شاگردان خود را تعلیم داده، می‌گفت، پسر انسان به دست مردم تسلیم می‌شود و او را خواهند کشت و بعد از مقتول شدن، روز سوم خواهد برخاست.
\v 32 امّا این سخن را درک نکردند و ترسیدند که از او بپرسند.
\v 33 و وارد کَفَرناحوم شده، چون به خانه درآمد، از ایشان پرسید که در بین راه با یکدیگر چه مباحثه می‌کردید؟
\v 34 امّا ایشان خاموش ماندند، از آنجا که در راه با یکدیگر گفتگو می‌کردند در اینکه، بزرگتر کیست.
\v 35 پس نشسته، آن دوازده را طلبیده، بدیشان گفت: هر که می‌خواهد نخستین باشد، آخرین همه و خادم همه می‌باشد.
\v 36 پس کودکی را برداشته، در میان ایشان بر پا نمود و او را در آغوش کشیده، به ایشان گفت:
\v 37 هر که یکی از این کودکان را به اسم من قبول کند، مرا قبول کرده است و هر که مرا پذیرفت نه مرا بلکه فرستندهٔ مرا پذیرفته باشد.
\v 38 آنگاه یوحنّا پاسخ داده، بدو گفت: ای استاد، شخصی را دیدیم که به نام تو دیوها بیرون می‌کرد و پیروی از ما نمی‌نمود؛ و چون پیروی از ما نمی‌کرد، او را ممانعت نمودیم.
\v 39 عیسی گفت: او را منع مکنید، زیرا هیچ‌کس نیست که معجزه‌ای به نام من بنماید و بتواند به آسانی در حقّ من بد گوید.
\v 40 زیرا هر که ضد ما نیست با ماست.
\v 41 و هر که شما را از این رو که از آنِ مسیح هستید، کاسه‌ای آب به اسم من بنوشاند، هرآینه به شما می‌گویم اجر خود را از دست نخواهد داد.
\v 42 و هر که یکی از این کودکان را که به من ایمان آورند، لغزش دهد، او را بهتر است که سنگ آسیایی بر گردنش آویخته، در دریا افکنده شود.
\v 43 پس هرگاه دستت تو را بلغزاند، آن را قطع کن، زیرا تو را بهتر است که معیوب داخل حیات شوی، از اینکه با دو دست وارد جهنّم گردی، در آتشی که خاموشی نپذیرد؛
\v 44 جایی که کِرْمِ ایشان نمی‌میرد و آتش، خاموشی نمی‌پذیرد.
\v 45 و هرگاه پایت تو را بلغزاند، قطعش کن زیرا تو را مفیدتر است که لنگ داخل حیات شوی از آنکه با دو پا به جهنّم افکنده شوی، در آتشی که خاموشی نپذیرد؛
\v 46 آنجایی که کِرْمِ ایشان نمی‌میرد و آتش، خاموش نمی‌شود.
\v 47 و هر گاه چشمت تو را لغزش دهد، آن را در آور، زیرا تو را بهتر است که با یک چشم داخل ملکوت خدا شوی، از آنکه با دو چشم در آتش جهنّم انداخته شوی،
\v 48 جایی که کِرْمِ ایشان نمی‌میرد و آتش خاموشی نمی‌یابد.
\v 49 زیرا هر کس به آتش، نمکین خواهد شد و هر قربانی به نمک، نمکین می‌گردد.
\v 50 نمک نیکو است، امّا هر گاه نمک فاسد گردد به چه چیز آن را نمکین می‌کنید؟ پس در خود نمک بدارید و با یکدیگر صلح داشته باشید.