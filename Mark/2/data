\c 2
\p
\v 1 و بعد از چندی، باز وارد کَفَرناحوم شده، چون شهرت یافت که در خانه است،
\v 2 بی‌درنگ جمعی ازدحام نمودند چنان که بیرون در نیز گنجایش نداشت و برای ایشان کلام را بیان می‌کرد.
\v 3 و ناگهان بعضی نزد وی آمده مفلوجی را به دست چهار نفر برداشته، آوردند.
\v 4 و چون به‌سبب جمعیّت نتوانستند نزد او برسند، سقف جایی را که او بود باز کرده و شکافته، بستری را که مفلوج بر آن خوابیده بود، به زیر فرستادند.
\v 5 عیسی چون ایمان ایشان را دید، مفلوج را گفت: ای فرزند، گناهان تو آمرزیده شد.
\v 6 امّا بعضی از کاتبان که در آنجا نشسته بودند، در دل خود اندیشه کردند
\v 7 که چرا این شخص چنین کفر می‌گوید؟ غیر از خدای واحد، کیست که بتواند گناهان را بیامرزد؟
\v 8 بلافاصله عیسی در روح خود ادراک نموده که با خود چنین فکر می‌کنند، بدیشان گفت: از بهر چه این خیالات را به‌خاطر خود راه می‌دهید؟
\v 9 کدام آسان‌تر است؟ مفلوج را گفتن گناهان تو آمرزیده شد؟ یا گفتن برخیز و بستر خود را برداشته راه برو؟
\v 10 امّا تا بدانید که پسر انسان را قدرت آمرزیدن گناهان بر روی زمین هست، مفلوج را گفت:
\v 11 تو را می‌گویم برخیز و بستر خود را برداشته، به خانه خود برو!
\v 12 او برخاست و بی‌تأمّل بستر خود را برداشته، پیش روی همه روانه شد بطوری که همه حیران شده، خدا را تمجید نموده، گفتند: مثل این امر هرگز ندیده بودیم!
\v 13 و باز به کناره دریا رفت و تمام آن گروه نزد او آمدند و ایشان را تعلیم می‌داد.
\v 14 و هنگامی که می‌رفت لاوی پسر حَلْفای را بر باجگاه نشسته دید. بدو گفت: از پی من بیا! پس برخاسته، از پی وی شتافت.
\v 15 و وقتی که او در خانه وی نشسته بود، بسیاری از باجگیران و گناهکاران با عیسی و شاگردانش نشستند زیرا بسیار بودند و پیروی او می‌کردند.
\v 16 و چون کاتبان و فریسیان او را دیدند که با باجگیران و گناهکاران می‌خورد، به شاگردان او گفتند: چرا با باجگیران و گناهکاران می‌نوشد و می‌خورد؟
\v 17 عیسی چون این را شنید، بدیشان گفت: تندرستان احتیاج به طبیب ندارند بلکه مریضان. و من نیامدم تا پارسایان را بلکه تا گناهکاران را به توبه دعوت کنم.
\v 18 و شاگردان یحییٰ و فریسیان روزه می‌داشتند. پس آمده، بدو گفتند: چگونه است که شاگردان یحییٰ و فریسیان روزه می‌گیرند و شاگردان تو روزه نمی‌گیرند؟
\v 19 عیسی بدیشان گفت: آیا ممکن است پسران خانه عروسی مادامی که داماد با ایشان است روزه بگیرند؟ زمانی که داماد را با خود دارند، نمی‌توانند روزه بگیرند.
\v 20 امّا زمانی می‌آید که داماد از ایشان گرفته شود. در آن ایّام روزه خواهند گرفت.
\v 21 و هیچ کس بر جامه کهنه، پاره‌ای از پارچه نو وصله نمی‌کند، والاّ آن وصله نو از آن کهنه جدا می‌گردد و دریدگی بدتر می‌شود.
\v 22 و کسی شراب نو را در مشکهای کهنه نمی‌ریزد وگرنه آن شراب نو مشکها را بِدَرد و شراب ریخته، مشکها تلف می‌گردد. بلکه شراب نو را در مشکهای نو باید ریخت.
\v 23 و چنان افتاد که روز سَبَّتی از میان مزرعه‌ها می‌گذشت و شاگردانش هنگامی که می‌رفتند، شروع به چیدن خوشه‌ها کردند.
\v 24 فریسیان بدو گفتند: اینک چرا در روز سَبَّت مرتکب عملی می‌باشند که روا نیست؟
\v 25 او بدیشان گفت: مگر هرگز نخوانده‌اید که داوود چه کرد چون او و رفقایش محتاج و گرسنه بودند؟
\v 26 چگونه در ایّام اَبیاتار کاهن اعظم به خانه خدا درآمده، نان تقدیمی را خورد که خوردن آن جز برای کاهنان روا نیست و به رفقای خود نیز داد؟
\v 27 و بدیشان گفت: سَبَّت بجهت انسان مقرّر شد نه انسان برای سَبَّت.
\v 28 بنابراین پسر انسان مالک سَبَّت نیز هست.