\c 16
\p
\v 1 پس چون سَبَّت سپری شد، مریم مَجْدَلیّه و مریم مادر یعقوب و سالومَه حنوط خریده، آمدند تا او را تدهین کنند.
\v 2 و صبح روز یکشنبه را بسیار زود وقت طلوع آفتاب بر سر قبر آمدند.
\v 3 و با یکدیگر می‌گفتند، کیست که سنگ را برای ما از سر قبر بغلتاند؟
\v 4 چون نگریستند، دیدند که سنگ غلتانیده شده است زیرا بسیار بزرگ بود.
\v 5 و چون به قبر درآمدند، جوانی را که جامه‌ای سفید دربرداشت بر جانب راست نشسته دیدند. پس متحیّر شدند.
\v 6 او بدیشان گفت، ترسان مباشید! عیسی ناصری مصلوب را می‌طلبید؟ او برخاسته است! در اینجا نیست. آن مکانی را که او را نهاده بودند، ملاحظه کنید.
\v 7 امّا رفته، شاگردان او و پِطرُس را اطّلاع دهید که پیش از شما به جلیل می‌رود. او را در آنجا خواهید دید، چنانکه به شما فرموده بود.
\v 8 پس بسرعت بیرون رفته از قبر گریختند زیرا لرزه و حیرت ایشان را فرو گرفته بود و به کسی هیچ نگفتند زیرا می‌ترسیدند.
\v 9 و صبحگاهان، روز اوّلِ هفته چون برخاسته بود، اوّل به مریم مَجْدَلیّه که از او هفت دیو بیرون کرده بود ظاهر شد.
\v 10 و او رفته به آنهایی که با او بودند و گریه و ماتم می‌کردند خبر داد.
\v 11 و ایشان چون شنیدند که زنده گشته و بدو ظاهر شده بود، باور نکردند.
\v 12 و بعد از آن به صورت دیگر به دو نفر از ایشان در هنگامی که به دهات می‌رفتند، هویدا گردید.
\v 13 ایشان رفته، دیگران را خبر دادند، امّا ایشان را نیز باور نکردند.
\v 14 و بعد از آن بدان یازده هنگامی که به غذا نشسته بودند ظاهر شد و ایشان را به‌سبب بی‌ایمانی و سخت دلی ایشان توبیخ نمود زیرا به آنانی که او را برخاسته دیده بودند، باور نکردند.
\v 15 پس بدیشان گفت، در تمام عالم بروید و همهٔ خلایق را به انجیل موعظه کنید.
\v 16 هر که ایمان آورده، تعمید یابد نجات یابد و امّا هر که ایمان نیاورد محکوم خواهد شد
\v 17 و این آیات همراه ایمانداران خواهد بود که به نام من دیوها را بیرون کنند و به زبانهای تازه حرف زنند
\v 18 و مارها را بردارند و اگر زهر قاتلی بخورند، ضرری بدیشان نرساند و هرگاه دستها بر مریضان گذارند، شفا خواهند یافت.
\v 19 و خداوند بعد از آنکه به ایشان سخن گفته بود، به‌سوی آسمان بالا رفته، به دست راست خدا بنشست.
\v 20 و ایشان بیرون رفته، در هر جا موعظه می‌کردند و خداوند با ایشان کار می‌کرد و به آیاتی که همراه ایشان می‌بود، کلام را ثابت می‌گردانید.
