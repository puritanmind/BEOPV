\c 1
\p
\v 1 اب انجیل عیسی مسیح پسر خدا.
\v 2 چنانکه در پیامبران مکتوب است، اینک رسول خود را پیش روی تو می‌فرستم تا راه تو را پیش تو آماده سازد.
\v 3 صدای ندا کننده‌ای در بیابان که راه خداوند را آماده سازید و راه‌های او را راست نمایید.
\v 4 یحیی تعمیددهنده در بیابان ظاهر شد و بجهت آمرزش گناهان به تعمید توبه موعظه می‌نمود.
\v 5 و تمامی مرز و بوم یهودیّه و همهٔ ساکنین اورشلیم نزد وی بیرون آمدند و به گناهان خود معترف گردیده، در رود اُردُن از او تعمید می‌یافتند.
\v 6 و لباس یحیی از پشم شتر و کمربند چرمی بر کمر بود و خوراک وی از ملخ و عسل صحرایی.
\v 7 و موعظه می‌کرد و می‌گفت که بعد از من کسی تواناتر از من می‌آید که لایق آن نیستم که خم شده، بند صندل‌هایش را باز کنم.
\v 8 من شما را به آب تعمید دادم. امّا او شما را به روح‌القدس تعمید خواهد داد.
\v 9 و واقع شد در آن ایّام که عیسی از ناصرهٔ جلیل آمده در اُردُن از یحیی تعمید یافت.
\v 10 و چون از آب برآمد، بلادرنگ آسمان را شکافته دید و روح را که مانند کبوتری بر وی نازل می‌شود.
\v 11 و آوازی از آسمان در رسید که تو پسر محبوب من هستی که از تو خشنودم.
\v 12 پس بی‌درنگ روح وی را به بیابان می‌برد.
\v 13 و مدّت چهل روز در صحرا بود و شیطان او را آزمایش می‌کرد و با حیوانات وحشی به‌سر می‌برد و فرشتگان او را خدمت می‌کردند.
\v 14 و بعد از گرفتاری یحیی، عیسی به جلیل آمده، به بشارت ملکوت خدا موعظه کرده،
\v 15 می‌گفت، زمان به کمال رسیده و ملکوت خدا نزدیک است. پس توبه کنید و به انجیل ایمان بیاورید.
\v 16 و چون به کناره دریای جلیل می‌گشت، شَمعون و برادرش آندریاس را دید که دامی در دریا می‌اندازند زیرا که صیاد بودند.
\v 17 عیسی ایشان را گفت، از پی من آیید که شما را صیاد مردم گردانم.
\v 18 بی‌تأمّل دامهای خود را گذارده، از پی او روانه شدند.
\v 19 و از آنجا قدری پیشتر رفته، یعقوب پسر زِبِدی و برادرش یوحنّا را دید که در کشتی دامهای خود را اصلاح می‌کنند.
\v 20 و بی‌درنگ ایشان را دعوت نمود. پس پدر خود زِبِدی را با کارگران در کشتی گذارده، از پی وی روانه شدند.
\v 21 و چون وارد کَفَرناحوم شدند، بی‌تأمّل در روز سَبَّت به کنیسه درآمده، به تعلیم دادن شروع کرد،
\v 22 بطوری که از تعلیم وی حیران شدند، زیرا که ایشان را مقتدرانه تعلیم می‌داد نه مانند کاتبان.
\v 23 و در کنیسه ایشان شخصی بود که روح پلید داشت. ناگاه فریاد زده،
\v 24 گفت، ای عیسی ناصری ما را با تو چه کار است؟ آیا برای هلاک کردنِ ما آمدی؟ تو را می‌شناسم کیستی، ای قدّوس خدا!
\v 25 عیسی به وی نهیب داده، گفت، خاموش شو و از او درآی!
\v 26 بلافاصله آن روح خبیث او را به لرزه درآورد و به صدای بلند صدا زده، از او بیرون آمد.
\v 27 و همه متعجّب شدند، بحدی که از همدیگر سؤال کرده، گفتند، این چیست؟ و این چه تعلیم تازه است؟ که ارواح پلید را نیز با قدرت امر می‌کند و اطاعتش می‌نمایند.
\v 28 و اسم او فوراً در تمامی مرز و بوم جلیل شهرت یافت.
\v 29 و از کنیسه بیرون آمده، فوراً با یعقوب و یوحنّا به خانه شَمعون و آندریاس درآمدند.
\v 30 و مادر زن شَمعون تب کرده، خوابیده بود. بلادرنگ وی را از حالت او خبر دادند.
\v 31 پس نزدیک شده، دست او را گرفته، برخیزانیدش که همان وقت تب از او زایل شد و به خدمتگزاری ایشان مشغول گشت.
\v 32 شامگاه چون آفتاب غروب کرد، همهٔ مریضان و دیوزدگان را پیش او آوردند.
\v 33 و تمام شهر بر درِ خانه ازدحام نمودند.
\v 34 و بسیار کسانی را که به انواع امراض مبتلا بودند، شفا داد و دیوهای بسیاری بیرون کرده، نگذارد که دیوها حرف زنند زیرا که او را شناختند.
\v 35 بامدادان قبل از صبح برخاسته، بیرون رفت و به ویرانه‌ای رسیده، در آنجا به دعا مشغول شد.
\v 36 و شَمعون و رفقایش در پی او شتافتند.
\v 37 چون او را دریافتند، گفتند، همه تو را می‌طلبند.
\v 38 بدیشان گفت، به دهات مجاور هم برویم تا در آنها نیز موعظه کنم، زیرا که بجهت این کار بیرون آمدم.
\v 39 پس در تمام جلیل در کنیسه‌های ایشان وعظ می‌نمود و دیوها را اخراج می‌کرد.
\v 40 و فردی جزامی پیش وی آمده، استدعا کرد و زانو زده، بدو گفت، اگر بخواهی، می‌توانی مرا پاک سازی!
\v 41 عیسی ترحّم نموده، دست خود را دراز کرد و او را لمس نموده، گفت، می‌خواهم. پاک شو!
\v 42 و چون سخن گفت، بلافاصله جذام از او زایل شده، پاک گشت.
\v 43 و او را قدغن کرد و فوراً مرخّص فرموده،
\v 44 گفت، زنهار کسی را خبر مده، بلکه رفته خود را به کاهن بنما و آنچه موسی فرموده، بجهت تطهیر خود بگذران تا برای ایشان شهادتی بشود.
\v 45 امّا او بیرون رفته، به موعظه نمودن و شهرت دادن این امر شروع کرد، چنان که بعد از آن او نتوانست آشکارا به شهر درآید بلکه در ویرانه‌های بیرون به‌سر می‌برد و مردم از همه اطراف نزد وی می‌آمدند.