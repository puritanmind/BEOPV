\c 6
\p
\v 1 پس از آنجا روانه شده، به وطن خویش آمد و شاگردانش از پی او آمدند.
\v 2 چون روز سَبَّت رسید، در کنیسه تعلیم دادن آغاز نمود و بسیاری چون شنیدند، حیران شده گفتند: از کجا بدین [شخص] این چیزها رسیده و این چه حکمتی است که به او داده شده که چنین معجزات از دست او صادر می‌گردد؟
\v 3 مگر این نیست نجار پسر مریم و برادر یعقوب و یوشا و یهودا و شَمعون؟ و خواهران او اینجا نزد ما نمی‌باشند؟ و از او لغزش خوردند.
\v 4 عیسی ایشان را گفت: نبی بی‌حرمت نباشد جز در وطن خود و میان خویشان و در خانه خود.
\v 5 و در آنجا هیچ معجزه‌ای نتوانست نمود جز اینکه دستهای خود را بر چند مریض نهاده، ایشان را شفا داد.
\v 6 و از بی‌ایمانی ایشان متعجّب شده، در دهات آن حوالی گشته، تعلیم می‌داد.
\v 7 پس آن دوازده را پیش خوانده، و شروع کرد به فرستادن ایشان دو به دو، و ایشان را بر ارواح پلید قدرت داد،
\v 8 و ایشان را قدغن فرمود که جز فقط یک چوبدستی، هیچ چیز بر ندارید؛ نه توشه‌دان و نه پول در کمربند خود،
\v 9 بلکه کفشی در پا کنید و دو قبا در بر نکنید.
\v 10 و بدیشان گفت: در هر جا داخل خانه‌ای شوید، در آن بمانید تا از آنجا روانه شوید.
\v 11 و هر کسانی که شما را قبول نکنند و به سخن شما گوش نگیرند، از آن مکان بیرون رفته، خاک پاهای خود را بتکانید تا بر آنها شهادتی گردد. هرآینه به شما می‌گویم، وضع سدوم و غموره در روز جزا از آن شهر قابل تحمل‌تر خواهد بود.
\v 12 پس روانه شده، موعظه کردند که توبه کنند،
\v 13 و بسیار دیوها را بیرون کردند و مریضان بسیار را با روغن تدهین کرده، شفا دادند.
\v 14 و هیرودیسِ پادشاه شنید زیرا که اسم او شهرت یافته بود و گفت که: یحییٰ تعمیددهنده از مردگان برخاسته است و از این جهت معجزات از او به ظهور می‌رسد
\v 15 امّا بعضی گفتند که، اِلیاس است و بعضی گفتند که، پیامبری است یا چون یکی از انبیا.
\v 16 امّا هیرودیس چون شنید گفت: این همان یحییٰ است که من سرش را از تن جدا کردم که از مردگان برخاسته است.
\v 17 زیرا که هیرودیس فرستاده، یحییٰ را گرفتار نموده، او را در زندان بست بخاطر هیرودیا، زن برادر او فیلیپُس، که او را در ازدواج خویش آورده بود.
\v 18 از آن جهت که یحییٰ به هیرودیس گفته بود، نگاه داشتن زن برادرت بر تو روا نیست.
\v 19 پس هیرودیا از او کینه داشته، می‌خواست او را به قتل رساند امّا نمی‌توانست،
\v 20 زیرا که هیرودیس از یحییٰ می‌ترسید چونکه او را مردی عادل و مقدّس می‌دانست و رعایتش می‌نمود و هرگاه از او می‌شنید اعمال بسیار بجا می‌آورد و به خوشی سخن او را می‌شنید.
\v 21 امّا چون روز مناسبی رسید که هیرودیس در روز میلاد خود اُمرای خود و سرتیپان و رؤسای جلیل را ضیافت نمود؛
\v 22 و دختر هیرودیا به مجلس درآمده، رقصید و هیرودیس و اهل مجلس را شاد نمود. پادشاه بدان دختر گفت: آنچه خواهی از من بطلب تا به تو دهم.
\v 23 و به او قسم خورد، که آنچه از من خواهی، حتی نصف مملکتم را هرآینه به تو عطا خواهم کرد.
\v 24 او بیرون رفته، به مادر خود گفت: چه بطلبم؟ گفت: سر یحییٰ تعمیددهنده را.
\v 25 و بی‌درنگ به حضور پادشاه درآمده، خواهش نموده، گفت: می‌خواهم که الآن سر یحییٰ تعمیددهنده را در طَبَقی به من عنایت فرمایی.
\v 26 پادشاه به شدت غمگین گشت، امّا بجهت پاس قسم و خاطر اهل مجلس نخواست او را رد کند.
\v 27 بی‌درنگ پادشاه جلادی فرستاده، فرمود تا سرش را بیاورد.
\v 28 و او به زندان رفته سر او را از تن جدا ساخته و بر طَبَقی آورده، بدان دختر داد و دختر آن را به مادر خود سپرد.
\v 29 چون شاگردانش شنیدند، آمدند و بدن او را برداشته، دفن کردند.
\v 30 و رسولان نزد عیسی جمع شده، از آنچه کرده و تعلیم داده بودند او را خبر دادند.
\v 31 بدیشان گفت: شما به خلوت، به جای ویران بیایید و اندکی استراحت نمایید زیرا آمد و رفت چنان بود که فرصت نان خوردن نیز نداشتند.
\v 32 پس به تنهایی در کشتی به مکانی ویران رفتند.
\v 33 و مردم ایشان را روانه دیده، بسیاری او را شناختند و از همهٔ شهرها بر خشکی بدان سو شتافتند و از ایشان سبقت جسته، نزد وی جمع شدند.
\v 34 عیسی بیرون آمده، گروهی بسیار دیده، بر ایشان ترحّم فرمود زیرا که چون گوسفندان بی‌شبان بودند و شروع به تعلیم بسیاری چیزها به ایشان کرد.
\v 35 و چون دیروقت شده بود، شاگردانش نزد وی آمده، گفتند: این مکان ویرانه است و اینک دیروقت شده.
\v 36 اینها را رخصت ده تا به اراضی و دهات این نواحی رفته، برای خود نان بخرند، چون هیچ چیزی برای خوردن ندارند.
\v 37 در جواب ایشان گفت: شما ایشان را غذا دهید! به وی گفتند: مگر رفته، دویست دینار نان بخریم تا اینها را طعام دهیم!
\v 38 بدیشان گفت: چند نان دارید؟ رفته و ببینید. پس دریافته، گفتند: پنج نان و دو ماهی.
\v 39 آنگاه ایشان را فرمود که همه را دسته دسته بر سبزه بنشانید.
\v 40 پس به ردیف، صد صد و پنجاه پنجاه نشستند.
\v 41 و آن پنج نان و دو ماهی را گرفته، به‌سوی آسمان نگریسته، برکت داد و نان را پاره نموده، به شاگردان خود بسپرد تا پیش آنها بگذارند و آن دو ماهی را بر همهٔ آنها تقسیم نمود.
\v 42 پس جمیعاً خورده، سیر شدند.
\v 43 و از خرده‌های نان و ماهی، دوازده سبد پر کرده، برداشتند.
\v 44 و خورندگان نان، قریب به پنج هزار مرد بودند.
\v 45 بی‌درنگ شاگردان خود را واداشت که به کشتی سوار شده، پیش از او به بیت‌صِیْدا عبور کنند تا خود آن جماعت را مرخّص فرماید.
\v 46 و چون ایشان را مرخّص نمود، بجهت عبادت به فراز کوهی برآمد.
\v 47 و چون شب شد، کشتی در میان دریا رسید و او تنها بر خشکی بود.
\v 48 و ایشان را در پارو زدن خسته دید زیرا که باد مخالف بر ایشان می‌وزید. پس نزدیک پاس چهارم از شب بر دریا قدم‌زنان به نزد ایشان آمد و خواست از ایشان بگذرد.
\v 49 امّا چون او را بر دریا قدم‌زنان دیدند، تصور نمودند که شَبَحی است. پس فریاد برآوردند،
\v 50 زیرا که همه او را دیده، مضطرب شدند. پس بی‌درنگ بدیشان خطاب کرده، گفت: قوی دل باشید! من هستم، ترسان مباشید!
\v 51 و نزد ایشان به کشتی سوار شد، باد ساکن گردید چنانکه بی‌نهایت در خود متحیّر و متعجّب شدند،
\v 52 زیرا که معجزه نان را درک نکرده بودند زیرا دل ایشان سخت بود.
\v 53 پس از دریا گذشته، به سرزمین جَنِیسارَت آمده، لنگر انداختند.
\v 54 و چون از کشتی بیرون شدند، مردم بی‌درنگ او را شناختند،
\v 55 و در همه آن نواحی بشتاب می‌گشتند و بیماران را بر تخت‌ها نهاده، هر جا که می‌شنیدند که او در آنجا است، می‌آوردند.
\v 56 و هر جایی که به دهات یا شهرها یا اراضی می‌رفت، مریضان را بر راه‌ها می‌گذاردند و از او خواهش می‌نمودند که گوشهٔ دامن ردای او را لمس کنند و هر که آن را لمس می‌کرد شفا می‌یافت.