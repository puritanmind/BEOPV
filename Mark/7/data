\c 7
\p
\v 1 و فریسیان و بعضی کاتبان از اورشلیم آمده، نزد او جمع شدند.
\v 2 چون بعضی از شاگردان او را دیدند که با دستهای ناپاک یعنی ناشسته نان می‌خورند، ملامت نمودند،
\v 3 زیرا که فریسیان و همهٔ یهود تمسّک به سنت مشایخ نموده، تا دستها را بدقّت نشویند غذا نمی‌خورند،
\v 4 و چون از بازارها آیند تا شستشو نکنند چیزی نمی‌خورند و بسیار رسوم دیگر هست که نگاه می‌دارند چون شستن پیاله‌ها و دیگ‌ها و ظروف مسی و کرسیها.
\v 5 پس فریسیان و کاتبان از او پرسیدند، چرا شاگردان تو به سنت مشایخ رفتار نمی‌کنند بلکه با دستهای ناشسته نان می‌خورند؟
\v 6 در جواب ایشان گفت: به نیکی نبوّت نمود اِشَعْیا دربارهٔ شما ای ریاکاران، چنانکه مکتوب است، این قوم به لبهای خود مرا حرمت می‌دارند امّا دلشان از من دور است.
\v 7 پس مرا بیهوده عبادت می‌نمایند زیرا که رسوم انسانی را به جای فرایض تعلیم می‌دهند،
\v 8 زیرا حکم خدا را ترک کرده، سنت انسان را نگاه می‌دارند، چون شستن آفتابه‌ها و پیاله‌ها و چنین رسوم بسیار دیگر را به عمل می‌آورید.
\v 9 پس بدیشان گفت که: حکم خدا را نیکو باطل ساخته‌اید تا سنت خود را محکم بدارید.
\v 10 از اینجهت که موسی گفت پدر و مادر خود را حرمت دار و هر که پدر یا مادر را دشنام دهد، البتّه هلاک گردد.
\v 11 امّا شما می‌گویید که، هرگاه شخصی به پدر یا مادر خود گوید، آنچه از من نفع یابی قربان یعنی هدیه برای خداست‌
\v 12 و بعد از این او را اجازه نمی‌دهید که پدر یا مادر خود را هیچ خدمت کند.
\v 13 پس کلام خدا را به سنتی که خود جاری ساخته‌اید، باطل می‌سازید و کارهای مثل این بسیار بجا می‌آورید.
\v 14 پس آن جماعت را پیش خوانده، بدیشان گفت: همهٔ شما به من گوش دهید و در یابید.
\v 15 هیچ چیز نیست که از بیرون آدم داخل او گشته، بتواند او را آلوده سازد بلکه آنچه از درونش صادر شود آن است که آدم را ناپاک می‌سازد.
\v 16 هر که گوش شنوا دارد بشنود.
\v 17 و چون از نزد جماعت به خانه داخل شد، شاگردانش معنی مثل را از او پرسیدند.
\v 18 بدیشان گفت: مگر شما نیز همچنین بی‌فهم هستید و نمی‌دانید که آنچه از بیرون داخل آدم می‌شود، نمی‌تواند او را ناپاک سازد،
\v 19 زیرا که داخل دلش نمی‌شود بلکه به شکم می‌رود و خارج می‌شود به مزبله‌ای، که این همه خوراک را پاک می‌کند.
\v 20 و گفت: آنچه از آدم بیرون آید، آن است که انسان را ناپاک می‌سازد،
\v 21 زیرا که از درون دل انسان صادر می‌شود، افکار پلید و زنا و فسق و قتل و دزدی‌
\v 22 و طمع و خباثت و مکر و شهوت‌پرستی و چشم بد و کفر و غرور و جهالت‌
\v 23 تمامی این چیزهای بد از درون صادر می‌گردد و آدم را ناپاک می‌گرداند.
\v 24 پس از آنجا برخاسته به حوالی صُور و صیدون رفته، به خانه درآمد و خواست که هیچ‌کس مطّلع نشود، امّا نتوانست مخفی بماند،
\v 25 از آنرو که زنی که دخترک وی روح پلید داشت، چون خبر او را شنید، فوراً آمده بر پاهای او افتاد.
\v 26 و او زن یونانی از اهل فینیقیهٔ سوریه بود. پس از وی استدعا نمود که دیو را از دخترش بیرون کند.
\v 27 عیسی به وی گفت: بگذار اوّل فرزندان سیر شوند زیرا نان فرزندان را گرفتن و پیش سگان انداختن نیکو نیست.
\v 28 آن زن در جواب وی گفت: بلی خداوندا، زیرا سگان نیز پس خرده‌های فرزندان را از زیر سفره می‌خورند.
\v 29 به وی گفت: بجهت این سخن برو که دیو از دخترت بیرون شد.
\v 30 پس چون به خانه خود رفت، دیو را بیرون شده و دختر را بر بستر خوابیده یافت.
\v 31 و باز از نواحی صُور روانه شده، از راه صیدون در میان حدود دِکاپولیس به دریای جلیل آمد.
\v 32 آنگاه کَری را که لکنت زبان داشت نزد وی آورده، التماس کردند که دست بر او گذارد.
\v 33 پس او را از میان جماعت به خلوت برده، انگشتان خود را در گوشهای او گذاشت و آب دهان انداخته، زبانش را لمس نمود؛
\v 34 و به‌سوی آسمان نگریسته، آهی کشید و بدو گفت: اَفَتَحْ! یعنی باز شو
\v 35 بلافاصله گوشهای او گشاده و گره زبانش گشوده شده، به درستی تکلّم نمود.
\v 36 پس ایشان را قدغن فرمود که هیچ‌کس را خبر ندهند؛ امّا هرچه که بیشتر ایشان را قدغن نمود، زیادتر او را شهرت دادند.
\v 37 و بی‌نهایت متحیّر گشته می‌گفتند: همهٔ کارها را نیکو کرده است؛ کران را شنوا و گنگان را گویا می‌گرداند!