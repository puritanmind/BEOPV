\c 4
\p
\v 1 ای بنی‌اسرائیل کلام خداوند را بشنوید، زیرا خداوند را با ساکنان زمین محاکمه‌ای است؛ چونکه نه راستی و نه رأفت و نه دانش خدا در زمین می‌باشد.
\v 2 بلکه لعنت و دروغ و قتل و دزدی و زناکاری؛ و تعدّی می‌نمایند، و خون به خون ملحق می‌شود.
\v 3 بنابراین، زمین ماتم می‌کند و همه ساکنانش با حیوانات صحرا و مرغان هوا کاهیده می‌شوند و ماهیان دریا نیز تلف می‌گردند.
\v 4 امّا هیچ‌کس مجادله ننماید و هیچ‌کس توبیخ نکند، زیرا که قوم تو مثل مجادله‌کنندگان با کاهنان می‌باشند.
\v 5 و تو در وقت روز خواهی لغزید و نبی نیز با تو در وقت شب خواهد لغزید و من مادر تو را هلاک خواهم ساخت.
\v 6 قوم من از عدم دانش هلاک شده‌اند. چونکه تو دانش را ترک نمودی، من نیز تو را ترک نمودم که برای من کاهن نشوی؛ و چونکه شریعت خدای خود را فراموش کردی من نیز فرزندان تو را فراموش خواهم نمود.
\v 7 هر قدر که ایشان افزوده شدند، همان قدر به من گناه ورزیدند. پس جلال ایشان را به رسوایی مبدّل خواهم ساخت.
\v 8 گناهِ قومِ مرا خوراک خود ساختند و دل خویش را به عصیان ایشان مشغول نمودند.
\v 9 و کاهنان مثل قوم خواهند بود و عقوبت راه‌های ایشان را بر ایشان خواهم رسانید و جزای اعمال ایشان را به ایشان خواهم داد.
\v 10 و خواهند خورد امّا سیر نخواهد شد و زنا خواهند کرد، امّا افزوده نخواهند گردید زیرا که عبادت خداوند را ترک نموده‌اند.
\v 11 زنا و شراب و شراب نو دل ایشان را می‌رباید.
\v 12 قوم من از چوب خود راهنمایی می‌طلبند و عصای ایشان بدیشان خبر می‌دهد. زیرا که روح زناکاری ایشان را گمراه کرده است و از اطاعت خدای خود زنا کرده‌اند.
\v 13 بر قلّه‌های کوه‌ها قربانی می‌کنند و بر تپّه‌ها، زیر درختان بلوط و سفیددار و ون، چونکه سایه خوب دارد، بخور می‌سوزانند. از این جهت دختران شما زنا می‌کنند و عروسهای شما فاحشه‌گری می‌نمایند.
\v 14 و من دختران شما را حینی که زنا می‌کنند و عروسهای شما را حینی که فاحشه‌گری می‌نمایند، سزا نخواهم داد زیرا که خود ایشان با زناکاران جدا شده و با فاحشه‌ها قربانی می‌کنند. پس قومی که فهم ندارند خواهند افتاد.
\v 15 ای اسرائیل اگر تو زنا می‌کنی، یهودا مرتکب جرم نشود. پس به جلجال نروید و به بیت آوَن برنیایید و قسم نخورید که، یهوه زنده است.
\v 16 به درستی که اسرائیل مثل گاوِ سرکش، سرکشی نموده است. الآن خداوند ایشان را مثل برّه‌ها در مرتع وسیع خواهد چرانید.
\v 17 اِفْرایم به بتها پیوسته است؛ پس او را واگذارید.
\v 18 حینی که بزم ایشان تمام شود مرتکب زنا می‌شوند و حاکمان ایشان شرم را بسیار دوست می‌دارند.
\v 19 بادْ ایشان را در بالهای خود فرو خواهد پیچید و ایشان از قربانی‌های خویش خجل خواهند شد.