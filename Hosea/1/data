\c 1
\p
\v 1 کلام خداوند که در ایّام عُزّیا و یوتام و آحاز و حِزقیا پادشاهان یهودا و در ایّام یرُبْعام پسر یوآش پادشاه اسرائیل، بر هوشع پسر بَئیری نازل شد.
\v 2 ابتدای کلام خداوند به هوشع. خداوند به هوشع گفت: برو و زنی فاحشه و اولاد زنا برای خود بگیر، زیرا که این زمین از خداوند برگشته، سخت زناکار شده‌اند.
\v 3 پس رفت و جُومَر دختر دِبلایم را گرفت؛ و او حامله شده، پسری برایش زایید.
\v 4 و خداوند به وی گفت: او را یزْرَعِیل نام بنه، زیرا که بعد از اندک زمانی انتقام خون یزْرَعِیل را از خاندان ییهو خواهم گرفت و مملکت خاندان اسرائیل را تلف خواهم ساخت.
\v 5 و در آن روز کمان اسرائیل را در درّه یزْرَعِیل خواهم شکست.
\v 6 پس بار دیگر حامله شده، دختری زایید و او به وی گفت: او را لُوروحامَه نام بگذار، زیرا بار دیگر بر خاندان اسرائیل رحمت نخواهم فرمود، بلکه ایشان را از میان بالکلّ خواهم برداشت.
\v 7 امّا بر خاندان یهودا رحمت خواهم فرمود، و ایشان را به یهوه خدای ایشان نجات خواهم داد، و ایشان را به کمان و شمشیر و جنگ و اسبان و سواران نخواهم رهانید.
\v 8 و چون لُوروحامَه را از شیر بازداشته بود، حامله شده، پسری زایید.
\v 9 و او گفت: نام او را لُوعَمّی بخوان زیرا که شما قوم من نیستید و من [خدای] شما نیستم.
\v 10 امّا شماره بنی‌اسرائیل مثل ریگ دریا خواهد بود که نتوان پیمود و نتوان شمرد و در مکانی که به ایشان گفته می‌شد شما قوم من نیستید، در آنجا گفته خواهد شد پسران خدای زنده می‌باشید.
\v 11 و بنی‌یهودا و بنی‌اسرائیل با هم جمع خواهند شد و یک رئیس به جهت خود نصب نموده، از آن زمین برخواهند آمد زیرا که روز یزْرَعِیل، روز عظیمی خواهد بود.