\c 13
\p
\v 1 هنگامی که اِفْرایم به لرزه سخن گفت،خویشتن را در اسرائیل مرتفع نمود؛ امّا چون در امر بعل مجرم شد، مرد.
\v 2 و الآن گناهان می‌افزایند و از نقره خود بتهای ریخته شده و تماثیل بر حسب عقل خود می‌سازند، که همهٔ آنها عمل صنعتگران می‌باشد. و دربارهٔ آنها می‌گویند که، اشخاصی که قربانی می‌گذرانند گوساله‌ها را ببوسند.
\v 3 بنابراین، ایشان مثل ابرهای صبح و مانند شبنمی که بزودی می‌گذرد، هستند. و مثل کاه که از خرمن پراکنده شود و مانند دود که از دودکش برآید.
\v 4 امّا من از زمین مصر یهوه خدای تو هستم و غیر از من خدای دیگر را نمی‌شناسی و سوای من نجات‌دهنده‌ای نیست.
\v 5 من تو را در بیابان در زمین بسیار خشک شناختم.
\v 6 چون چریدند، سیر شدند و چون سیر شدند، دل ایشان مغرور گردید و از این جهت مرا فراموش کردند.
\v 7 پس من برای ایشان مثل شیر خواهم بود، و مانند پلنگ به سر راه در کمین خواهم نشست.
\v 8 و مثل خرسی که بچه‌هایش را از وی ربوده باشد، بر ایشان حمله خواهم آورد و پردهٔ دل ایشان را خواهم درید و مثل شیر ایشان را در آنجا خواهم خورد و حیوانات صحرا ایشان را خواهند درید.
\v 9 ای اسرائیل هلاک شدی، امّا کمک تو با من است.
\v 10 الآن پادشاه تو کجاست تا تو را در تمامی شهرهایت رهایی دهد؟ و داورانت [کجایند] که دربارهٔ آنها گفتی پادشاه و سروران به من بده؟
\v 11 از غضبِ خود، پادشاهی به تو دادم و از خشمِ خویش او را برداشتم.
\v 12 شرارت اِفْرایم بسته شده و گناه او مخزون گردیده است.
\v 13 دردهای زنی که می‌زاید بر وی آمده است و او پسری نادان است زیرا در وقتش، در جای تولدِ فرزندان نمی‌ایستد.
\v 14 من ایشان را از دست گور فدیه خواهم داد و ایشان را از مرگ نجات خواهم بخشید. ای مرگ ضربات تو کجاست و ای گور هلاکت تو کجا است؟ پشیمانی از چشمان من پنهان شده است.
\v 15 اگر چه در میان برادرانش ثمر آوَرَدْ، امّا باد شرقی می‌وزد و باد خداوند از بیابان برمی‌آید و منبع او خشک می‌گردد و چشمه‌اش می‌خشکد و او گنجِ تمامی اسبابِ نفیسهٔ وی را تاراج می‌نماید.
\v 16 سامره متحمل گناه خود خواهد شد، زیرا به خدای خود فتنه انگیخته است. ایشان به شمشیر خواهند افتاد و اطفال ایشان خرد و زنان حاملهٔ ایشان شکم دریده خواهند شد.
