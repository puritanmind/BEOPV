\c 3
\p
\v 1 دعای حَبَّقُوق نبی بر شُجونُوت.
\v 2 ای خداوند چون خبر تو را شنیدم ترسان گردیدم. ای خداوند عمل خویش را در میان سالها زنده کن! در میان سالها آن را معروف ساز و در حین غضب رحمت را بیاد آور.
\v 3 خدا از تیمان آمد و قدّوس از جبلِ فاران، سِلاه. جلال او آسمانها را پوشانید و زمین از تسبیح او مملّو گردید.
\v 4 پرتُوِ او مثل نور بود و از دست وی شعاع ساطع گردید. و ستر قوّت او در آنجا بود.
\v 5 پیش روی وی وبا می‌رفت و آتش تب نزد پاهای او می‌بود.
\v 6 او بایستاد و زمین را پیمود. او نظر افکند و امّت‌ها را پراکنده ساخت و کوه‌های ازلی جَستند و تلّهای ابدی خم شدند. طریق‌های او جاودانی است.
\v 7 خیمه‌های کوشان را در بلا دیدم. و چادرهای زمین مدْیان لرزان شد.
\v 8 ای خداوند آیا بر نهرها غضب تو افروخته شد یا خشم تو بر نهرها و غیظ تو بر دریا وارد آمد، که بر اسبان خود و ارابه‌های فتح‌مندی خویش سوار شدی؟
\v 9 کمان تو تماماً برهنه شد، موافق قَسَمهایی که در کلام خود برای قبیله‌ها خورده‌ای، سلاه. زمین را به نهرها مُنشَقّ ساختی.
\v 10 کوه‌ها تو را دیدند و لرزان گشتند و سیلاب‌ها جاری شد. لجّه صدای خود را داد و دستهای خویش را به بالا برافراشت.
\v 11 آفتاب و ماه در بُرجهای خود ایستادند. از نور تیرهایت و از پرتو نیزه برّاق تو رفتند.
\v 12 با غضب در جهان پیمودی، و با خشمْ امّت‌ها را پایمال نمودی.
\v 13 برای نجات قوم خویش و خلاصی مسیح خود بیرون آمدی. سر را از خاندان شریران زدی و اساس آن را تا به گردن عریان نمودی، سلاه.
\v 14 سر سرداران ایشان را به عصای خودشان مجروح ساختی، حینی که مثل گردباد آمدند تا مرا پراکنده سازند. خوشی ایشان در این بود که فقیران را در خَفیه ببلعند.
\v 15 با اسبان خود بر دریا و بر انبوه آبهای بسیار پیمودی.
\v 16 چون شنیدم احشایم بلرزید و از صدای آن لبهایم بجنبید، و پوسیدگی به استخوانهایم داخل شده، در جای خود لرزیدم، که در روز تنگی استراحت یابم هنگامی که آن که قوم را ذلیل خواهد ساخت، بر ایشان حمله آوَرَد.
\v 17 اگرچه انجیر شکوفه نیاوَرَد و میوه در موْها یافت نشود و حاصل زیتون نابود گردد و مزرعه‌ها آذوقه ندهد، و گله‌ها از آغل منقطع شود و رمه‌ها در طویله‌ها نباشد،
\v 18 امّا من در خداوند شادمان خواهم شد و در خدای نجات خویش وجد خواهم نمود.
\v 19 یهوه خداوند قوّت من است و پاهایم را مثل پاهای آهو می‌گرداند و مرا بر مکان‌های بلندم خرامان خواهد ساخت. برای سالار مغنیان بر ذوات اوتار.