\c 2
\p
\v 1 امّا ای برادران، از شما استدعا می‌کنیم دربارهٔ آمدن خداوند ما عیسی مسیح و جمع شدن ما به نزد او،
\v 2 که شما در فکر خود بزودی متزلزل نشوید و مضطرب نگردید، نه از روح و نه از کلام و نه از رساله‌ای که گویا از ما باشد، بدین مضمون که روز مسیح رسیده است.
\v 3 زنهار کسی به هیچ‌وجه شما را نفریبد، زیرا که تا آن ارتداد، اوّل واقع نشود و آن مرد شریر، یعنی فرزند هلاکت ظاهر نگردد، [آن روز نخواهد آمد]؛
\v 4 که او مخالفت می‌کند و خود را بلندتر می‌سازد از هر چه که خدا نامیده شود، یا مورد پرستش قرار گیرد، به‌حدّی که مثل خدا در معبد خدا نشسته، خود را می‌نماید که خداست.
\v 5 آیا یاد نمی‌کنید که هنگامی که هنوز نزد شما می‌بودم، این را به شما می‌گفتم؟
\v 6 و الآن آنچه را که مانع است می‌دانید تا او در زمان خود ظاهر بشود.
\v 7 زیرا که آن سرّ بی‌دینی الآن عمل می‌کند، فقط تا وقتی که آنکه تا به حال مانع است از میان برداشته شود.
\v 8 آنگاه آن بی‌دین ظاهر خواهد شد، که عیسی خداوند او را به نَفَس دهان خود هلاک خواهد کرد و به تجلّی ظهورِ خویش، او را نابود خواهد ساخت؛
\v 9 که ظهور او به عمل شیطان است با هر نوع قدرت و آیات و شگفتی‌های دروغین
\v 10 و به هر نوع فریب ناراستی برای هالکین، از آنجا که محبّت راستی را نپذیرفتند تا نجات یابند.
\v 11 و بدین جهت خدا به ایشان گمراهی قوی‌ای می‌فرستد تا دروغ را باور کنند
\v 12 و تا محکوم شوند همهٔ کسانی که راستی را باور نکردند بلکه در ناراستی لذت بردند.
\v 13 امّا ای برادران و ای عزیزانِ خداوند، می‌باید ما همیشه برای شما خدا را شکر نماییم، که از ابتدا خدا شما را برگزید برای نجات به تقدیس روح و ایمانِ به راستی.
\v 14 و برای آن شما را دعوت کرد به‌وسیلهٔ بشارت ما برای تحصیل جلال خداوند ما عیسی مسیح.
\v 15 پس ای برادران، استوار باشید و آن سنّتهایی را که خواه از کلام و خواه از رسالهٔ ما آموخته‌اید، نگاه دارید.
\v 16 و خود خداوند ما عیسی مسیح و خدا و پدر ما که ما را محبّت نمود و تسلّی ابدی و امید نیکو را به فیض خود به ما بخشید،
\v 17 دلهای شما را تسلّی بخشد و شما را در هر گفتار و کردار نیکو استوار گرداند.