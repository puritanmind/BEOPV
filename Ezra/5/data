\c 5
\p
\v 1 آنگاه دو نبی، یعنی حجّی نبی و زکریّا پسر عدّو، برای یهودیانی که در یهودا و اورشلیم بودند، به نام خدای اسرائیل که با ایشان می‌بود نبوّت کردند.
\v 2 و در آن زمان زربّابل پسر شألتیئیل و یشوع پسر یوصاداق برخاسته، به بنا نمودن خانه خدا که در اورشلیم است شروع کردند و انبیای خدا همراه ایشان بوده، ایشان را مساعدت می‌نمودند.
\v 3 در آن وقت تتنایی، والی ماورای نهر و شَتَربوزنای و رفقای ایشان آمده، به ایشان چنین گفتند: کیست که شما را امر فرموده است که این خانه را بنا نمایید و این حصار را برپا کنید؟
\v 4 پس ایشان را بدین منوال از نامهای کسانی که این عمارت را بنا می‌کردند اطّلاع دادیم.
\v 5 امّا چشم خدای ایشان بر مشایخ یهودا بود که ایشان را نتوانستند از کار بازدارند تا این امر به گوش داریوش برسد و جواب مکتوب درباره‌اش داده شود.
\v 6 سواد مکتوبی که تتنایی، والی ماورای‌نهر و شَتَربوزنای و رفقای او اَفَرسَکیان که در ماورای نهر ساکن بودند، نزد داریوش پادشاه فرستادند.
\v 7 مکتوب را نزد او فرستادند و در آن بدین مضمون مرقوم بود که بر داریوش پادشاه سلامتی تمام باد.
\v 8 بر پادشاه معلوم باد که ما به سرزمین یهودیان، به خانه خدای عظیم رفتیم و آن را از سنگهای بزرگ بنا می‌کنند و چوبها در دیوارش می‌گذارند و این کار در دست ایشان به تعجیل، معمول و به انجام رسانیده می‌شود.
\v 9 آنگاه از مشایخ ایشان پرسیده، چنین به ایشان گفتیم، کیست که شما را امر فرموده است که این خانه را بنا کنید و دیوارهایش را برپا نمایید؟
\v 10 و نیز نامهای ایشان را از ایشان پرسیدیم تا تو را اعلام نماییم و نامهای کسانی که رؤسای ایشانند نوشته‌ایم.
\v 11 و ایشان در جواب ما چنین گفتند که، ما بندگان خدای آسمان و زمین هستیم و خانه‌ای را تعمیر می‌نماییم که چندین سال قبل از این بنا شده و پادشاه بزرگ اسرائیل آن را ساخته و به انجام رسانیده بود.
\v 12 امّا بعد از آن، پدران ما خشم خدای آسمان را به هیجان آوردند. پس او ایشان را به دست نبوکدنصّر کلدانی، پادشاه بابل تسلیم نمود که این خانه را خراب کرد و قوم را به بابل به اسیری برد.
\v 13 امّا در سال اوّل کورش پادشاه بابل، همین کورش پادشاه امر فرمود که این خانه خدا را بنا نمایند.
\v 14 و نیز ظروف طلا و نقره خانه خدا که نبوکدنصّر آنها را از معبد اورشلیم گرفته وبه معبد بابل آورده بود، کورش پادشاه آنها را از معبد بابل بیرون آورد و به شیشبصّر نامی که او را والی ساخته بود، تسلیم نمود.
\v 15 و او را گفت که این ظروف را برداشته، برو و آنها رابه معبدی که در اورشلیم است ببر و خانه خدا در جایش بنا کرده شود.
\v 16 آنگاه این شیشبصّر آمد و بنیاد خانه خدا را که در اورشلیم است نهاد و از آن زمان تا بحال بنا می‌شود و هنوز تمام نشده است.
\v 17 پس الآن اگر پادشاه مصلحت داند، در خزانه پادشاه که در بابل است تفحّص کنند که آیا چنین است یا نه که فرمانی از کورش پادشاه صادر شده بود که این خانه خدا در اورشلیم بنا شود و پادشاه مَرضی خود را در این امر نزد ما بفرستد.