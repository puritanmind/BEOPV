\c 3
\p
\v 1 و چون ماه هفتم رسید، بنی‌اسرائیل در شهرهای خود مقیم بودند و تمامی قوم مثل یک مرد در اورشلیم جمع شدند.
\v 2 و یشوع پسر یوصاداق و برادرانش که کاهنان بودند و زَرُبّابل پسر شألتیئیل با برادران خود برخاستند و مذبح خدای اسرائیل را برپا کردند تا قربانی‌های سوختنی برحسب آنچه در توراتِ موسی، مردخدا مکتوب است بر آن بگذرانند.
\v 3 پس مذبح را برجایش برپا کردند زیرا که به سبب قوم زمین، ترس بر ایشان مستولی می‌بود و قربانی‌های سوختنی برای خداوند یعنی قربانی‌های سوختنی، صبح و شام را بر آن گذرانیدند.
\v 4 و عید خیمه‌ها را به نحوی که مکتوب است نگاه داشتند و قربانی‌های سوختنی روز به روز، معتادِ هر روز را در روزش، برحسب رسم و قانون گذرانیدند.
\v 5 و بعد از آن، قربانی‌های سوختنی دائمی را در غُرّه‌های ماه و در همه مواسم مقدّس خداوند و برای هر کس که هدایای تبرّعی به جهت خداوند می‌آورد، می‌گذرانیدند.
\v 6 از روز اوّل ماه هفتم، حینی که بنیاد معبد خداوند هنوز نهاده نشده بود، به گذرانیدن قربانی‌های سوختنی برای خداوند شروع کردند.
\v 7 و به حَجّاران و نجّاران نقره دادند و به اهل صیدون و صُور مأکولات و مشروبات و روغن (دادند) تا چوب سرو آزاد از لُبْنان از دریا به یافا، برحسب امری که کورش پادشاه فارس، به ایشان داده بود بیاورند.
\v 8 و در ماه دوّم از سال دوّم، بعد از رسیدن ایشان به خانه خدا در اورشلیم، زربّابل پسر شألتیئیل و یشوع پسر یوصاداق و سایر برادران ایشان از کاهنان و لاویان و همهٔ کسانی که از اسیری به اورشلیم برگشته بودند، به نصب نمودن لاویان از بیست ساله و بالاتر بر نظارت عمل خانه خداوند شروع کردند.
\v 9 و یشوع با پسران و برادران خود و قدمیئیل با پسرانش از بنی‌یهودا با هم ایستادند تا بر بنی‌حیناداد و پسران و برادران‌ایشان که از لاویان در کار خانه خدا مشغول می‌بودند، نظارت نمایند.
\v 10 و چون بنّایان بنیاد معبد خداوند را نهادند، کاهنان را با لباس خودشان با شیپورها و لاویان بنی‌آساف را با سنجها قرار دادند تا خداوند را برحسب رسم داوود پادشاه اسرائیل، تسبیح بخوانند.
\v 11 و بر یکدیگر می‌سراییدند و خداوند را تسبیح و حمد می‌گفتند، که او نیکوست زیرا که رحمت او بر اسرائیل تا ابدالآباد است‌ و تمامی قوم به صدای بلند صدا زده، خداوند را به سبب بنیاد نهادن خانه خداوند ، تسبیح می‌خواندند.
\v 12 و بسیاری از کاهنان و لاویان و رؤسای آبا که پیر بودند و خانه اوّلین را دیده بودند، حینی که بنیاد این خانه در نظر ایشان نهاده شد، به صدای بلند گریستند و بسیاری با فریاد شادمانی صداهای خود را بلند کردند.
\v 13 چنانکه مردم نتوانستند در میان صدای فریاد شادمانی و صدای گریستنِ قوم تشخیص نمایند زیرا که خلق، فریاد بسیار بلند می‌دادند چنانکه صدای ایشان از دور شنیده می‌شد.
