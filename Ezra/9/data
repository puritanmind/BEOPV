\c 9
\p
\v 1 و بعد از تمام شدن این وقایع، سروران نزد من آمده، گفتند، قوم اسرائیل و کاهنان و لاویان خویشتن را از امّت‌های کشورها جدا نکرده‌اند بلکه موافق رجاسات ایشان، یعنی کنعانیان و حتّیان و فرزّیان و یبوسیان و عمّونیان و موآبیان و مصریان و اموریان (رفتار نموده‌اند).
\v 2 زیرا که از دختران ایشان برای خود و پسران خویش زنان گرفته و نسل مقدّس را با امّت‌های کشورها مخلوط کرده‌اند و دست رؤسا و حاکمان در این خیانت مقدّم بوده است.
\v 3 پس چون این سخن را شنیدم، جامه و ردای خود را چاک زدم و موی سر و ریش خود را کندم و متحّیر نشستم.
\v 4 آنگاه، همه آنانی که به سبب این عصیانِ اسیران، از کلام خدای اسرائیل می‌ترسیدند، نزد من جمع شدند و من تا وقت هدیه شام، متحّیر نشستم.
\v 5 و در وقت هدیه شام، از تذلّل خود برخاستم وبا لباس و ردای دریده، به‌زانو درآمدم و دست خود را بسوی یهوه خدای خویش برافراشتم.
\v 6 و گفتم، ای خدای من، خجالت دارم و از بلند کردن روی خود بسوی تو ای خدایم شرم دارم، زیرا گناهان ما بالای سر ما زیاده شده، و تقصیرهای ما تا به آسمان عظیم گردیده است.
\v 7 ما از ایّام پدران خود تا امروز مرتکب تقصیرهای عظیم شده‌ایم و ما و پادشاهان و کاهنان ما به سبب گناهان خویش، به دست پادشاهان کشورها به شمشیر و اسیری و تاراج و رسوایی تسلیم گردیده‌ایم، چنانکه امروز شده است.
\v 8 و حال اندک زمانی لطف از جانب یهوه خدای ما بر ما ظاهر شده، مَفَرّی برای ما واگذاشته است و ما را در مکان مقدّس خود میخی عطا فرموده است و خدای ما چشمان ما را روشن ساخته، اندک حیات تازه‌ای در حین بندگی ما به ما بخشیده است.
\v 9 زیرا که ما بندگانیم، امّا خدای ما، ما را در حالت بندگی ترک نکرده است، بلکه ما را در حضور پادشاهان فارس رحمت نموده، حیات تازه به ما بخشیده است تا خانه خدای خود را بنا نماییم و خرابیهای آن را تعمیر کنیم و ما را در یهودا و اورشلیم قلعه‌ای بخشیده است.
\v 10 و حال ای خدای ما بعد از این چه گوییم، زیرا که اوامر تو را ترک نموده‌ایم.
\v 11 که آنها را به دست بندگان خود انبیا امر فرموده و گفته‌ای که آن زمینی که شما برای تصرّف آن می‌روید، زمینی است که از نجاسات امّت‌های کشورها نجس شده است و آن را به رجاسات و نجاسات خویش، از سر تا سر پُر ساخته‌اند.
\v 12 پس الآن، دختران خود را به پسران ایشان مدهید و دختران ایشان را برای پسران خود مگیرید وسلامتی و سعادتمندی ایشان را تا به ابد مطلبید تا قوی شوید و نیکویی آن زمین را بخورید و آن را برای پسران خود به ارثیت ابدی واگذارید.
\v 13 و بعد از همه این بلایایی که به سبب اعمال زشت و تقصیرهای عظیم ما بر ما وارد شده است، با آنکه تو ای خدای ما، ما را کمتر از گناهان ما عقوبت رسانیده‌ای و چنین خلاصی‌ای به ما داده‌ای،
\v 14 آیا می‌شود که ما بار دیگر اوامر تو را بشکنیم و با امّت‌هایی که مرتکب این رجاسات شده‌اند، مصاهرت نماییم؟ و آیا تو بر ما غضب نخواهی نمود و ما را چنان هلاک نخواهی ساخت که بقیتی و نجاتی باقی نماند؟
\v 15 ای یهوه خدای اسرائیل تو عادل هستی چونکه بقیتی از ما مثل امروز ناجی شده‌اند، اینک ما به حضور تو در تقصیرهای خویش حاضریم، زیرا کسی نیست که به سبب این کارها، در حضور تو تواند ایستاد.