\c 29
\p
\v 1 و داوود پادشاه به تمامی جماعت گفت،پسرم سلیمان که خدا او را به‌تنهایی برای خود برگزیده، جوان و لطیف است و این مُهِمّ عظیمی است زیرا که معبدْ به جهت انسان نیست بلکه برای یهُوَه خدا است.
\v 2 و من به جهت خانه خدای خود به تمامی قوّتم تدارک دیده‌ام، طلا را به جهت چیزهای طلایی و نقره را برای چیزهای نقره‌ای و برنج را به جهت چیزهای برنجین و آهن را برای چیزهای آهنین و چوب را به جهت چیزهای چوبین و سنگ جزع و سنگهای ترصیع و سنگهای سیاه و سنگهای رنگارنگ و هر قسم سنگ گرانبها و سنگ مَرْمَرِ فراوان.
\v 3 و نیز چونکه به خانۀ خدای خود رغبت‌داشتم و طلا و نقره از اموال خاص خود داشتم، آن را علاوه بر هر آنچه به جهت خانۀ قُدس تدارک دیدم برای خانۀ خدای خود دادم.
\v 4 یعنی سه هزار وزنه طلا از طلای اُوفیر و هفت هزار وزنۀ نقرۀ خالص به جهت پوشانیدن دیوارهای خانه‌ها.
\v 5 طلا را به جهت چیزهای طلا و نقره را به جهت چیزهای نقره و به جهت تمامی کاری که به دست صنعتگران ساخته می‌شود. پس کیست که به خوشی دل خویشتن را امروز برای خداوند وقف نماید؟
\v 6 آنگاه رؤسای خاندانهای آبا و رؤسای قبیله‌های اسرائیل و سرداران هزاره و صده با ناظرانِ کارهای پادشاه به خوشی دل هدایا آوردند.
\v 7 و به جهت خدمت خانۀ خدا پنج هزار وزنه و ده هزار درهم طلا و ده هزار وزنۀ نقره و هجده هزار وزنۀ برنج و صد هزار وزنۀ آهن دادند.
\v 8 و هر کس که سنگهای گرانبها نزد او پیدا شد، آنها را به خزانۀ خانۀ خداوند به دست یحیئیلِ جَرْشونی داد.
\v 9 آنگاه قوم از آن رو که به خوشی دل هدیه آورده بودند شاد شدند زیرا به دل کامل هدایای تبرّعی برای خداوند آوردند و داوود پادشاه نیز بسیار شاد و مسرور شد.
\v 10 و داوود به حضور تمامی جماعت خداوند را متبارک خواند و داوود گفت، ای یهُوَه خدای پدر ما اسرائیل تو از ازل تا به ابد متبارک هستی.
\v 11 و ای خداوند عظمت و جبروت و جلال و قوّت و کبریا از آن تو است زیرا هر چه در آسمان و زمین است از آنِ تو می‌باشد. و ای خداوند ملکوت از آنِ تو است و تو بر همه سرْ و متعال هستی.
\v 12 و دولت و جلال از تو می‌آید و تو برهمه حاکمی، و کبریا و جبروت در دست تو است و عظمت دادن و قوّت بخشیدن به همه کس در دست تو است.
\v 13 و الآن ای خدای ما تو را حمد می‌گوییم و اسم پرجلال تو را تسبیح می‌خوانیم.
\v 14 امّا من کیستم و قوم من کیستند که قابلیت داشته باشیم که به خوشی دل اینطور هدایا بیاوریم؟ زیرا که همۀ این چیزها از آن تو است و از دست تو به تو داده‌ایم.
\v 15 زیرا که ما مثل همۀ اجداد خود به حضور تو غریب و نزیل می‌باشیم و ایّام ما بر زمین مثل سایه است و هیچ دوام ندارد.
\v 16 ای یهُوَه خدای ما تمامی این اموال که به جهت ساختن خانه برای اسم قدّوس تو مهیّا ساخته‌ایم، از دست تو و تمامی آن از آن تو می‌باشد.
\v 17 و می‌دانم ای خدایم که تو دلها را می‌آزمایی و استقامت را دوست می‌داری و من به استقامت دل خود همۀ این چیزها را به خوشی دادم و الآن قوم تو را که اینجا حاضرند دیدم که به شادمانی و خوشی دل هدایا برای تو آوردند.
\v 18 ای یهُوَه خدای پدران ما ابراهیم و اسحاق و اسرائیل این را همیشه در تصور فکرهای دل قوم خود نگاه دار و دلهای ایشان را به سوی خود ثابت گردان.
\v 19 و به پسر من سلیمان دل کامل عطا فرما تا اوامر و شهادات و فرایض تو را نگاه دارد، و همهٔ این کارها را به عمل آورد و معبد را که من برای آن تدارک دیدم بنا نماید.
\v 20 پس داوود به تمامی جماعت گفت، یهُوَه خدای خود را متبارک خوانید. و تمامی جماعتْ یهُوَه خدای پدران خویش را متبارک‌خوانده، به رو افتاده، خداوند را سجده کردند و پادشاه را تعظیم نمودند.
\v 21 و در فردای آن روز برای خداوند ذبایح ذبح کردند و قربانی‌های سوختنی برای خداوند گذرانیدند یعنی هزار گاو و هزار قوچ و هزار برّه با هدایای ریختنی و ذبایح بسیار به جهت تمامی اسرائیل.
\v 22 و در آن روز به حضور خداوند به شادی عظیم اکل و شرب نمودند، و سلیمان پسر داوود را دوباره به پادشاهی نصب نموده، او را به حضور خداوند به ریاست و صادوق را به کهانت مسح نمودند.
\v 23 پس سلیمان بر کرسی خداوند نشسته، به جای پدرش داوود پادشاهی کرد و کامیاب شد و تمامی اسرائیل او را اطاعت کردند.
\v 24 و همهٔ سروران و شجاعان و همۀ پسران داوود پادشاه نیز مطیع سلیمان پادشاه شدند.
\v 25 و خداوند سلیمان را در نظر تمام‌اسرائیل بسیار بزرگ گردانید و او را جلالی شاهانه داد که به هیچ پادشاه اسرائیل قبل از او داده نشده بود.
\v 26 پس داوود بن‌یسی بر تمامی اسرائیل سلطنت نمود.
\v 27 و مدّت سلطنت او بر اسرائیل چهل سال بود، امّا در حَبْرُون هفت سال سلطنت کرد و در اورشلیم سی و سه سال پادشاهی کرد.
\v 28 و در پیری نیکو از عمر و دولت و حشمت سیر شده، وفات نمود و پسرش سلیمان به جایش پادشاه شد.
\v 29 و اینک امور اوّل و آخر داوود پادشاه در سِفْرِ اخبار سموئیل رایی و اخبار ناتان نبی و اخبار جاد رایی،
\v 30 با تمامی سلطنت و جبروت او و روزگاری که بر وی و بر اسرائیل و بر همهٔ ممالک آن اراضی گذشت، مکتوب است.