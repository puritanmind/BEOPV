\c 22
\p
\v 1 پس داوود گفت، این است خانۀ یهُوَه خدا، و این مذبح قربانی سوختنی برای اسرائیل می‌باشد.
\v 2 و داوود فرمود تا غریبان را که در زمین اسرائیل‌اند جمع کنند، و سنگ‌تراشان معیّن کرد تا سنگهای مربع برای بنای خانه خدا بتراشند.
\v 3 و داوود آهن بسیاری به جهت میخها برای لنگه‌های دروازه‌ها و برای وصلها حاضر ساخت و برنج بسیار که نتوان وزن نمود.
\v 4 و چوب سرو آزاد بیشمار زیرا که اهل صَیدون و صُور چوب سرو آزاد بسیار برای داوود آوردند.
\v 5 و داوود گفت، پسر من سلیمان صغیر و نازک است و خانه‌ای که برای یهُوَه باید بنا نمود، می‌بایست بسیار عظیم و نامی و جلیل در تمامی زمینها بشود؛ لهذا حال برایش تهیه می‌بینم. پس داوود قبل از وفاتش تهیه بسیار دید.
\v 6 پس پسر خود سلیمان را خوانده، او را وصیّت نمود که خانه‌ای برای یهُوَه خدای اسرائیل بنا نماید.
\v 7 و داوود به سلیمان گفت که، ای پسرم! من اراده داشتم که خانه‌ای برای اسم یهُوَه خدای خود بنا نمایم.
\v 8 امّا کلام خداوند بر من نازل شده، گفت، چونکه بسیار خون ریخته‌ای و جنگهای عظیم کرده‌ای، پس خانه‌ای برای اسم من بنا نخواهی کرد، چونکه به حضور من بسیار خون بر زمین ریخته‌ای.
\v 9 اینک پسری برای تو متولد خواهد شد که مرد آرامی خواهد بود زیرا که من او را از همهٔ دشمنانش از هر طرف آرامی خواهم بخشید، چونکه اسم او سلیمان خواهد بود و در ایّام او اسرائیل را سلامتی و راحت عطا خواهم فرمود.
\v 10 او خانه‌ای برای اسم من بنا خواهد کرد و او پسر من خواهد بود و من پدر او خواهم بود. و کُرسی سلطنت او را بر اسرائیل تا ابدالآباد پایدار خواهم گردانید.
\v 11 پس حال ای پسر من خداوند همراه تو باد تا کامیاب شوی و خانۀ یهُوَه خدای خود را چنانکه دربارهٔ تو فرموده است بنا نمایی.
\v 12 امّا خداوند تو را دانش و فهم عطا فرماید و تو را دربارۀ اسرائیل وصیّت نماید تا شریعت یهُوَه خدای خود را نگاه داری.
\v 13 آنگاه اگر متوجّه شده، فرایض و احکامی را که خداوند به موسی دربارۀ اسرائیل امر فرموده است، به عمل آوری کامیاب خواهی شد. پس قوی و دلیر باش و ترسان و هراسان مشو.
\v 14 و اینک من در تنگی خود صد هزار وزنۀ طلا و صد هزار وزنۀ نقره و برنج و آهن اینقدر زیاده که به وزن نیاید، برای خانۀ خداوند حاضر کرده‌ام؛ و چوب و سنگ نیز مهیّا ساخته‌ام و تو بر آنها مزید کن.
\v 15 و نزد تو عملۀ بسیارند، از سنگ‌بران و سنگتراشان و نجاران و اشخاص هنرمند برای هر صنعتی.
\v 16 طلا و نقره و برنج و آهن بیشمار است پس برخیز و مشغول باش و خداوند همراه تو باد.
\v 17 و داوود تمامی سروران اسرائیل را امرفرمود که پسرش سلیمان را اعانت نمایند.
\v 18 (و گفت)، آیا یهُوَه خدای شما با شما نیست و آیا شما را از هر طرف آرامی نداده است؟ زیرا ساکنان زمین را به دست من تسلیم کرده است و زمین به حضور خداوند و به حضور قوم او مغلوب شده است.
\v 19 پس حال دلها و جانهای خود را متوجّه سازید تا یهُوَه خدای خویش را بطلبید و برخاسته، مَقْدس یهُوَه خدای خویش را بنا نمایید تا تابوت عهد خداوند و آلات مقدّس خدا را به خانه‌ای که به جهت اسم یهُوَه بنا می‌شود درآورید.