\c 1
\p
\v 1 مکاشفۀ عیسی مسیح، که خدا به او داد، تا اموری را که می‌باید زود واقع شود، بر غلامان خود ظاهر سازد و بوسیلۀ فرشتۀ خود فرستاده، آن را ظاهر نمود بر غلام خود یوحنّا،
\v 2 که گواهی داد به کلام خدا و به شهادت عیسی مسیح در اموری که دیده بود.
\v 3 خوشابه‌حال کسی که می‌خواند و آنانی که می‌شنوند کلام این نبوّت را، و آنچه را در این مکتوب است نگاه می‌دارند، چونکه وقت نزدیک است.
\v 4 یوحنّا، به هفت کلیسایی که در آسیا هستند: فیض و آرامش بر شما باد از او که هست و بود و می‌آید، و از هفت روح که پیش تخت سلطنت وی هستند،
\v 5 و از عیسی مسیح که شاهد امین و نخست‌زاده از مردگان و رئیس پادشاهان جهان است. بر او که ما را محبّت می‌نماید و ما را از گناهان ما به خون خود شست،
\v 6 و ما را نزد خدا و پدر خود پادشاهان و کاهنان ساخت، او را جلال و توانایی باد تا ابد. آمین.
\v 7 اینک با ابرها می‌آید، و هر چشمی او را خواهد دید، و آنانی که او را نیزه زدند و تمامی امّت‌های جهان برای وی خواهند نالید. بلی! آمین.
\v 8 من هستم الف و یا، اوّل و آخر، می‌گوید آن خداوند خدا، که هست و بود و می‌آید، قادر متعال.
\v 9 من یوحنّا که هم برادر شما و شریک در مصیبت و ملکوت و صبر در عیسی مسیح هستم، برای کلام خدا و شهادت عیسی مسیح در جزیره‌ای به نام پاتموس بودم.
\v 10 و در روزِ خداوند در روح شدم و از پشت خود آوازی بلند چون صدای شیپور شنیدم،
\v 11 که می‌گفت: من الف و یا و اوّل و آخر هستم. آنچه می‌بینی در کتابی بنویس و آن را به هفت کلیسایی که در آسیا هستند، یعنی به اِفِسُس و اِسمیرنا و پِرگاموم و طیاتیرا و ساردِس و فیلادِلفیه و لائودِکیه بفرست.
\v 12 پس رو برگردانیدم تا آن آوازی را که با من سخن می‌گفت بنگرم؛ و چون رو گردانیدم، هفت چراغدان طلا دیدم،
\v 13 و در میان هفت چراغدان، شبیه پسر انسان را که ردای بلند در بر داشت و بر سینۀ وی کمربندی طلا بسته بود،
\v 14 و سر و موی او سفید چون پشم، مثل برف سفید بود و چشمان او مثل شعلۀ آتش،
\v 15 و پاهایش مانند برنج صیقلی که در کوره گداخته شود، و صدای او مثل صدای آبهای بسیار بود؛
\v 16 و در دست راست خود هفت ستاره داشت و از دهانش شمشیری دودمه تیز بیرون می‌آمد و چهره‌اش چون خورشید بود که با کمال قدرت می‌درخشد.
\v 17 و چون او را دیدم، مثل مرده پیش پاهایش افتادم و دست راست خود را بر من نهاده، به من گفت: ترسان مباش! من هستم اوّل و آخر و زنده؛
\v 18 و مرده شدم و اینک تا ابد زنده هستم و کلیدهای مرگ و جهنّم نزد من است.
\v 19 بنویس چیزهایی را که دیدی و چیزهایی که هستند و چیزهایی را که بعد از این خواهند شد،
\v 20 راز آن هفت ستاره‌ای را که در دست راست من دیدی و هفت چراغدان طلا: آن هفت ستاره، فرشتگان هفت کلیسا هستند و هفت چراغدانی را که دیدی، هفت کلیسا می‌باشند.