\c 1
\p
\v 1 مکاشفه عیسی مسیح که خدا به او داد تا اموری را که می‌باید زود واقع شود، بر غلامان خود ظاهر سازد و بوسیله فرشته خود فرستاده، آن را ظاهر نمود بر غلام خود یوحنّا،
\v 2 که گواهی داد به کلام خدا و به شهادت عیسی مسیح در اموری که دیده بود.
\v 3 خوشابه‌حال کسی که می‌خواند و آنانی که می‌شنوند کلام این نبوّت را، و آنچه در این مکتوب است نگاه می‌دارند، چونکه وقت نزدیک است.
\v 4 یوحنّا، به هفت کلیسایی که در آسیا هستند. فیض و سلامتی بر شما باد از او که هست و بود و می‌آید و از هفت روح که پیش تخت وی هستند،
\v 5 و از عیسی مسیح که شاهد امین و نخست‌زاده از مردگان و رئیس پادشاهان جهان است. مر او را که ما را محبّت می‌نماید و ما را از گناهان ما به خون خود شست،
\v 6 و ما را نزد خدا و پدر خود پادشاهان و کاهنان ساخت، او را جلال و توانایی باد تا ابدالآباد. آمین.
\v 7 اینک با ابرها می‌آید و هر چشمی او را خواهد دید و آنانی که او را نیزه زدند و تمامی امّت‌های جهان برای وی خواهند نالید. بلی!آمین.
\v 8 من هستم الف و یا، اوّل و آخر، می‌گوید آن خداوند خدا که هست و بود و می‌آید، قادر علی‌الاطلاق.
\v 9 من یوحنّا که برادر شما و شریک در مصیبت و ملکوت و صبر در عیسی مسیح هستم، بجهت کلام خدا و شهادت عیسی مسیح در جزیره‌ای به نام پطمس شدم.
\v 10 و در روز خداوند در روح شدم و از عقب خود آوازی بلند چون صدای شیپور شنیدم،
\v 11 که می‌گفت، من الف و یا و اوّل و آخر هستم. آنچه می‌بینی در کتابی بنویس و آن را به هفت کلیسایی که در آسیا هستند، یعنی به اِفِسُس و اسمیرنا و پرغامس و طیاتیرا و ساردس و فیلادلفیه و لائودکیه بفرست.
\v 12 پس رو برگردانیدم تا آن آوازی را که با من تکلّم می‌نمود بنگرم؛ و چون رو گردانیدم، هفت چراغدان طلا دیدم،
\v 13 و در میان هفت چراغدان، شبیه پسر انسان را که ردای بلند در بر داشت و بر سینه وی کمربندی طلا بسته بود،
\v 14 و سر و موی او سفید چون پشم، مثل برف سفید بود و چشمان او مثل شعله آتش،
\v 15 و پاهایش مانند برنج صیقلی که در کوره تابیده شود، و صدای او مثل صدای آبهای بسیار؛
\v 16 و در دست راست خودهفت ستاره داشت و از دهانش شمشیری دودمه تیز بیرون می‌آمد و چهره‌اش چون آفتاب بود که در قوّتش می‌تابد.
\v 17 و چون او را دیدم، مثل مرده پیش پاهایش افتادم و دست راست خود را بر من نهاده، گفت، ترسان مباش! من هستم اوّل و آخر و زنده؛
\v 18 و مرده شدم و اینک تا ابدالآباد زنده هستم و کلیدهای مرگ و جهنّم نزد من است.
\v 19 پس بنویس چیزهایی را که دیدی و چیزهایی که هستند و چیزهایی را که بعد از این خواهند شد،
\v 20 راز هفت ستاره‌ای را که در دست راست من دیدی و هفت چراغدان طلا را. امّا هفت ستاره، فرشتگان هفت کلیسا هستند و هفت چراغدان، هفت کلیسا می‌باشند.
