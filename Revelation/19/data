\c 19
\p
\v 1 و بعد از آن صدایی بلند از گروهی بسیار در آسمان شنیدم، که می‌گفتند: هللویاه! نجات و جلال و اکرام و قدرت از آنِ خداوندْ خدای ما است،
\v 2 زیرا که احکام او راست و عدل است، چونکه داوری نمود بر فاحشۀ بزرگ، که جهان را به زنای خود فاسد می‌گردانید، و انتقام خون بندگان خود را از دست او کشید.
\v 3 و بار دیگر گفتند: هللویاه، و دودش تا ابد بالا می‌رود!
\v 4 و آن بیست و چهار پیر و چهار موجود زنده به روی درافتاده، خدایی را که بر تخت سلطنت نشسته است پرستش نمودند و گفتند: آمین، هللویاه!
\v 5 و آوازی از تخت سلطنت بیرون آمده، گفت: ستایش نمایید خدای ما را، ای تمامی بندگان او، و ترسندگان او، چه بزرگ و چه کوچک!
\v 6 و شنیدم چون صدای جمعیتی بسیار و چون صدای آبهای فراوان و چون صدای رعدهای شدید که می‌گفتند: هللویاه، زیرا خداوندْ خدای قادر مطلق، سلطنت گرفته است!
\v 7 شادی و وجد نماییم و او را تمجید کنیم زیرا که عروسی برّه رسیده است، و عروس او خود را حاضر ساخته است.
\v 8 و به او داده شد که به کتان پاک و روشن خود را بپوشاند، زیرا که آن کتان عدالتهای مقدّسین است.
\v 9 و مرا گفت: بنویس، خوشابه‌حال آنانی که به ضیافت عروسی برّه دعوت شده‌اند. و نیز مرا گفت که: این است کلام راست خدا.
\v 10 و نزد پاهایش افتادم تا او را پرستش کنم. او به من گفت: زنهار چنین نکنی، زیرا که من با تو همخدمت هستم و با برادرانت که شهادت عیسی را دارند. خدا را پرستش کن، زیرا که شهادت عیسی روح نبوّت است.
\v 11 و دیدم آسمان را گشوده و ناگاه اسبی سفید که سوارش امین و حقّ نام دارد و به عدل داوری و جنگ می‌نماید،
\v 12 و چشمانش چون شعله آتش و بر سرش تاجهای بسیار و اسمی نوشته دارد، که جز خودش هیچ‌کس آن را نمی‌داند.
\v 13 و جامه‌ای خون‌آلود دربر دارد و نام او را کلمۀ خدا می‌خوانند.
\v 14 و لشکرهایی که در آسمانند، بر اسبهای سفید و به کتان ظریف، سفید و پاک آراسته، از پی او می‌آمدند.
\v 15 و از دهانش شمشیری تیز بیرون می‌آید تا به آن امّت‌ها را بزند و آنها را به عصای آهنین حکمرانی خواهد نمود؛ و او چَرخُشت شراب غضب و خشم خدای قادر مطلق را زیر پای خود می‌افشرد.
\v 16 و بر لباس و ران او نامی نوشته است یعنی پادشاه پادشاهان و خدای خدایان.
\v 17 و دیدم فرشته‌ای را در آفتاب ایستاده که به صدای بلند تمامی پرندگانی را که در آسمان پرواز می‌کنند، ندا کرده، می‌گوید: بیایید و بجهت ضیافتِ خدای عظیم گردِ هم آیید.
\v 18 تا بخورید گوشت پادشاهان و گوشت سپه‌سالاران و گوشت توانمندان و گوشت اسبها و سواران آنها و گوشت همگان را، [چه] آزاد و [چه] غلام، چه کوچک و چه کبیر.
\v 19 و دیدم وحش و پادشاهان زمین و لشکرهای ایشان را که جمع شده بودند تا با اسب‌سوار و لشکر او جنگ کنند.
\v 20 و وحش گرفتار شد، و پیامبر دروغین با وی که پیش او معجزات ظاهر می‌کرد تا به آنها آنانی را که نشان وحش را دارند و تمثال او را می‌پرستند، گمراه کند. این هر دو، زنده به دریاچۀ آتش افروخته شده به گوگرد انداخته شدند.
\v 21 و مابقی به شمشیری که از دهان اسب‌سوار بیرون می‌آمد کشته شدند و تمامی پرندگان از گوشت ایشان سیر گردیدند.