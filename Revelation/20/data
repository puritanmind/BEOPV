\c 20
\p
\v 1 و دیدم فرشته‌ای را که از آسمان نازل می‌شود و کلید هاویه را دارد و زنجیری بزرگ بر دست وی است.
\v 2 و اژدها یعنی مار قدیم را که ابلیس و شیطان می‌باشد، گرفتار کرده، او را تا مدّت هزار سال در بند نهاد.
\v 3 و او را به هاویه انداخت و در را بر او بسته، مهر کرد تا امّت‌ها را دیگر گمراه نکند تا مدّت هزار سال به انجام رسد؛ و بعد از آن می‌باید اندکی خلاصی یابد.
\v 4 و تختها دیدم و بر آنها نشستند و به ایشان حکومت داده شد و دیدم نفوس آنانی را که بجهت شهادت عیسی و کلام خدا سر بریده شدند و آنانی را که وحش و صورتش را پرستش نکردند و نشان او را بر پیشانی و دست خودنپذیرفتند که زنده شدند و با مسیح هزار سال سلطنت کردند.
\v 5 و سایر مردگان زنده نشدند تا هزار سال به اتمام رسید. این است قیامت اول.
\v 6 خوشحال و مقدّس است کسی که از قیامت اوّل قسمتی دارد. بر اینها مرگ ثانی تسلط ندارد بلکه کاهنان خدا و مسیح خواهند بود و هزار سال با او سلطنت خواهند کرد.
\v 7 و چون هزار سال به انجام رسد، شیطان از زندان خود خلاصی خواهد یافت‌
\v 8 تا بیرون رود و امّت‌هایی را که در چهار زاویه جهانند، یعنی جوج و ماجوج را گمراه کند و ایشان را بجهت جنگ فراهم آورد که عدد ایشان چون ریگ دریاست.
\v 9 و بر عرصه جهان برآمده، لشکرگاه مقدّسین و شهر محبوب را محاصره کردند. پس آتش از جانب خدا از آسمان فرو ریخته، ایشان را بلعید.
\v 10 و ابلیس که ایشان را گمراه می‌کند، به دریاچه آتش و کبریت انداخته شد، جایی که وحش و نبی دروغین هستند؛ و ایشان تا ابدالآباد شبانه‌روز عذاب خواهند کشید.
\v 11 و دیدم تختی بزرگ سفید و کسی را بر آن نشسته که از روی وی آسمان و زمین گریخت و برای آنها جایی یافت نشد.
\v 12 و مردگان را خرد و بزرگ دیدم که پیش تخت ایستاده بودند؛ و دفترها را گشودند. پس دفتری دیگر گشوده شد که دفتر حیات است و بر مردگان داوری شد، به‌حسب اعمال ایشان از آنچه در دفترها مکتوب است.
\v 13 و دریا مردگانی را که در آن بودند باز داد؛ و مرگ و جهنّم، مردگانی را که در آنها بودند باز دادند؛ و هر یکی به‌حسب اعمالش حکم یافت.
\v 14 و مرگ و جهنّم به دریاچه آتش انداخته شد. این است مرگ ثانی، یعنی دریاچه آتش.
\v 15 و هر که در دفتر حیات مکتوب یافت نشد، به دریاچه آتش افکنده گردید.
