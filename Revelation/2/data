\c 2
\p
\v 1 به فرشته کلیسای در اِفِسُس بنویس، که این را می‌گوید او که هفت ستاره را بدست راست خود دارد، و در میان هفت چراغدان طلا گام می‌زند.
\v 2 می‌دانم اعمال تو را و مشقت و صبر تو را و اینکه متحمل اشرار نمی‌توانی شد و آنانی را که خود را رسولان می‌خوانند و نیستند آزمودی و ایشان را دروغگو یافتی؛
\v 3 و صبر داری و بخاطر اسم من تحمل کردی و خسته نگشتی.
\v 4 امّا این را علیه تو دارم، که محبّت نخستین خود را ترک کرده‌ای.
\v 5 پس بخاطر آر که از کجا افتاده‌ای و توبه کن و اعمال نخست را به عمل آور والاّ بزودی نزد تو می‌آیم و چراغدانت را از مکانش برمی‌دارم، اگر توبه نکنی.
\v 6 امّا این را داری که اعمال نیکولاییان را دشمن داری، چنانکه من نیز از آنها نفرت دارم.
\v 7 آنکه گوش دارد بشنود که روح به کلیساها چه می‌گوید، هر که غالب آید، به او این را خواهم بخشید که از درخت حیاتی که در وسط فردوس خداست بخورد.
\v 8 و به فرشته کلیسای در اسمیرنا بنویس که این را می‌گوید آن اوّل و آخر که مرده شد و زنده گشت.
\v 9 اعمال و سختیها و فقر تو را می‌دانم، امّا ثروتمند هستی، و کفر آنانی را که خود را یهود می‌گویند و نیستند بلکه از کنیسه شیطانند.
\v 10 از آن زحماتی که خواهی کشید مترس! اینک ابلیس بعضی از شما را در زندان خواهد انداخت تا آزموده شوید و مدّت ده روز رنج خواهید کشید. امّا تا به مرگ امین باش تا تاج حیات را به تو دهم.
\v 11 آنکه گوش دارد بشنود که روح به کلیساها چه می‌گوید، هر که غالب آید از مرگ دوّم آسیبی نخواهد یافت.
\v 12 و به فرشته کلیسای در پِرگاموم بنویس این را می‌گوید او که شمشیر دودمه تیز را دارد.
\v 13 اعمال و محل سکونت تو را می‌دانم که تخت شیطان در آنجاست و به نام من تمسک داری و ایمان مرا انکار ننمودی، نه هم در ایّامی که آنتیپاس شاهد امین من در میان شما در جایی که شیطان ساکن است کشته شد.
\v 14 امّا چند چیزی علیه تو دارم، که در آنجا اشخاصی را داری که به تعلیم بلعام پیوسته‌اند، که بالاق را آموخت که در راه بنی‌اسرائیل سنگی مصادم بیندازد تا قربانی‌های بتها را بخورند و زنا کنند.
\v 15 و همچنین کسانی را داری که تعلیم نکولاییان را پذیرفته‌اند.
\v 16 پس توبه کن والاّ بزودی نزد تو می‌آیم و به شمشیر زبان خود با ایشان جنگ خواهم کرد.
\v 17 آنکه گوش دارد، بشنود که روح به کلیساها چه می‌گوید، و آنکه غالب آید، از مَنّای مخفی به وی خواهم داد و سنگی سفید به او خواهم بخشید که بر آن سنگ اسمی جدید نوشته شده است که هیچ‌کس آن را نمی‌داند جز آنکه آن را یافته باشد.
\v 18 و به فرشته کلیسای در تیاتیرا بنویس این را می‌گوید پسرِ خدا که چشمان او چون شعله آتش و پاهای او چون برنج صیقلی است.
\v 19 اعمال و محبّت و خدمت و ایمان و صبر تو را می‌دانم و اینکه اعمال آخر تو بیشتر از اوّل است.
\v 20 امّا چند چیزی را علیه تو دارم، که آن زن ایزابل نامی را راه می‌دهی که خود را نبیه می‌خواند و بندگان مرا تعلیم داده، اغوا می‌کند که مرتکب زنا و خوردن قربانی‌های بتها بشوند.
\v 21 و به او مهلت دادم تا توبه کند، امّا نمی‌خواهد از زنای خود توبه کند.
\v 22 اینک او را بر بستری می‌اندازم و آنانی را که با او زنا می‌کنند، به مصیبتی سخت مبتلا می‌گردانم اگر از اعمال خود توبه نکنند،
\v 23 و فرزندانش را به قتل خواهم رسانید. آنگاه همه کلیساها خواهند دانست که منم کاوشگر درون و دلها و هر یکی از شما را برحسب اعمالش خواهم داد.
\v 24 امّا به شما و باقی‌ماندگانی که در تیاتیرا هستید و این تعلیم را نپذیرفته‌اید و آنچه را که آنها عمقهای شیطان می‌گویند ندانسته‌اید، بار دیگری بر شما نمی‌گذارم،
\v 25 جز آنکه به آنچه دارید تا هنگام آمدن من تمسّک جویید.
\v 26 و هر که غالب آید و اعمال مرا تا به آخر نگاه دارد، او را بر امّت‌ها قدرت خواهم بخشید
\v 27 تا ایشان را به عصای آهنین حکمرانی کند و مثل کوزه‌های کوزه‌گر خرد خواهند شد، چنانکه من نیز از پدر خود یافته‌ام.
\v 28 و به او ستاره صبح را خواهم بخشید.
\v 29 آنکه گوش دارد بشنود که روح به کلیساها چه می‌گوید.