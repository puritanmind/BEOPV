\c 6
\p
\v 1 و دیدم چون برّه یکی از آن هفت مهر را گشود؛ و شنیدم یکی از آن چهار حیوان به صدایی مثل رعد می‌گوید، بیا (و ببین)!
\v 2 و دیدم که ناگاه اسبی سفید که سوارش کمانی دارد و تاجی بدو داده شد و بیرون آمد، غلبه‌کننده و تا غلبه نماید.
\v 3 و چون مهر دوم را گشود، حیوان دوم را شنیدم که می‌گوید، بیا (و ببین)!
\v 4 و اسبی دیگر،آتشگون بیرون آمد و سوارش را توانایی داده شده بود که سلامتی را از زمین بردارد و تا یکدیگر را بکشند؛ و به وی شمشیری بزرگ داده شد.
\v 5 و چون مهر سوم را گشود، حیوان سوم را شنیدم که می‌گوید، بیا (و ببین)! و دیدم اینک اسبی سیاه که سوارش ترازویی بدست خود دارد.
\v 6 و از میان چهار حیوان، آوازی را شنیدم که می‌گوید، یک هشت یک گندم به یک دینار و سه هشت یک جو به یک دینار و به روغن و شراب ضرر مرسان.
\v 7 و چون مهر چهارم را گشود، حیوان چهارم را شنیدم که می‌گوید، بیا (و ببین)!
\v 8 و دیدم که اینک اسبی زرد و کسی بر آن سوار شده که اسم او مرگ است و جهنّم از پی او می‌آید؛ و به آن دو اختیار بر یک ربع زمین داده شد تا به شمشیر و قحط و مرگ و با حیوانات زمین بکشند.
\v 9 و چون مهر پنجم را گشود، در زیر مذبح دیدم نفوس آنانی را که برای کلام خدا و شهادتی که داشتند کشته شده بودند؛
\v 10 که به صدای بلند صدا کرده، می‌گفتند، ای خداوند قدّوس و حق، تا به کی انصاف نمی‌نمایی و انتقام خون ما را از ساکنان زمین نمی‌کشی؟
\v 11 و به هر یکی از ایشان جامه‌ای سفید داده شد و به ایشان گفته شد که اندکی دیگر آرامی نمایند تا عدد همقطاران که مثل ایشان کشته خواهند شد، تمام شود.
\v 12 و چون مهر ششم را گشود، دیدم که زلزله‌ای عظیم واقع شد و آفتاب چون پلاس پشمی سیاه گردید و تمام ماه چون خون گشت؛
\v 13 و ستارگان آسمان بر زمین فرو ریختند، ماننددرخت انجیری که از باد سخت به حرکت آمده، میوه‌های نارس خود را می‌افشاند.
\v 14 و آسمان چون طوماری پیچیده شده، از جا برده شد و هر کوه و جزیره از مکان خود منتقل گشت.
\v 15 و پادشاهان زمین و بزرگان و سپه‌سالاران و دولتمندان و جبّاران و هر غلام و آزاد خود را در مغاره‌ها و صخره‌های کوه‌ها پنهان کردند.
\v 16 و به کوه‌ها و صخره‌ها می‌گویند که بر ما بیفتید و ما را مخفی سازید از روی آن تخت‌نشین و از غضب بره؛
\v 17 زیرا روز عظیم غضب او رسیده است و کیست که می‌تواند ایستاد؟