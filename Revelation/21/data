\c 21
\p
\v 1 و دیدم آسمانی جدید و زمینی جدید،چونکه آسمان اوّل و زمین اوّل درگذشت و دریا دیگر نمی‌باشد.
\v 2 و من یوحنّا، شهر مقدّس اورشلیم جدید را دیدم که از جانب خدا از آسمان نازل می‌شود، حاضر شده چون عروسی که برای شوهر خود آراسته است.
\v 3 و آوازی بلند از آسمان شنیدم که می‌گفت، اینک خیمهٔ خدا با آدمیان است و با ایشان ساکن خواهد بود و ایشان قوم‌های او خواهند بود و خود خدا با ایشان خدای ایشان خواهد بود.
\v 4 و خدا هر اشکی را از چشمان ایشان پاک خواهد کرد. و بعد از آن مرگ نخواهد بود و ماتم و ناله و درد دیگر رو نخواهد نمود زیرا که چیزهای اوّل درگذشت.
\v 5 و آن تخت‌نشین گفت، اکنون همه چیز را نو می‌سازم. و به من گفت، بنویس، زیرا که این کلام امین و راست است.
\v 6 باز مرا گفت، تمام شد! من الف و یا و ابتدا و انتها هستم. من به هر که تشنه باشد، از چشمه آب حیات، به رایگان خواهم داد.
\v 7 و هر که غالب آید، وارث همه چیز خواهد شد، و او را خدا خواهم بود و او مرا پسر خواهد بود.
\v 8 امّا ترسندگان وبی‌ایمانان و مفسدان و قاتلان و زناکاران و جادوگران و بت‌پرستان و همهٔ دروغگویان، نصیب ایشان در دریاچه افروخته‌شده به آتش و گوگرد خواهد بود. این است مرگ دوّم.
\v 9 و یکی از آن هفت فرشته که هفت پیاله پر از هفت بلای آخرین را دارند، به نزد من آمد و مرا مخاطب ساخته، گفت، بیا تا عروس، همسر برّه را به تو نشان دهم.
\v 10 آنگاه مرا در روح، به کوهی بزرگ و بلند برد و آن شهر بزرگ، اورشلیمِ مقدّس را به من نمود که از آسمان از جانب خدا نازل می‌شود،
\v 11 و جلال خدا را دارد و نورش مانند جواهر گرانبها، چون یشم، شفاف همچون بلور.
\v 12 و دیواری بزرگ و بلند دارد و دوازده دروازه دارد و بر سر دروازه‌ها دوازده فرشته و اسم‌هایی بر ایشان نوشته است که نامهای دوازده قبیله بنی‌اسرائیل باشد.
\v 13 از مشرق سه دروازه و از شمال سه دروازه و از جنوب سه دروازه و از مغرب سه دروازه.
\v 14 و دیوار شهر دوازده پی دارد و بر آنها اسمهای دوازده رسول برّه است.
\v 15 و آن کس که با من سخن می‌گفت، میله‌ای\f + میله‌ای: در یونانی «نی»\f* طلایی داشت تا شهر و دروازه‌هایش و دیوارش را بپیماید.
\v 16 و شهر مربع است که طول و عرضش مساوی است و شهر را به آن میله اندازه گرفته، دوازده هزار تیر پرتاب\f + .تیرپرتاب: یونانی اِستادیا، حدود به دویست متر. دوازده هزار تیرپرتاب حدود به دو هزار و دویست کیلومتر\f* یافت و طول و عرض و بلندی‌اش برابر است.
\v 17 و دیوارش را صد و چهل و چهار ذراع\f + .ذراع: یونانی پیکاه - حدود ۴۵۰ میلیمتر. صد و چهل و چهار حدود به ۶۴۸ متر.\f* اندازه گرفت، مطابق ذراع انسان، یعنی فرشته.
\v 18 و بنای دیوار آن از یشم بود و شهر از طلای خالص چون شیشه شفاف بود.
\v 19 و بنیاد دیوار شهر به هر نوع جواهر گرانبها مزین بود که بنیاد اول، یشم و دوم، یاقوت کبود و سوم، عقیق سفید و چهارم، زمرد
\v 20 و پنجم، عقیق سرخ و ششم، عقیق و هفتم، زبرجد و هشتم، یاقوت کبود و نهم، طوپاز و دهم، عقیق سبز و یازدهم، فیروزه و دوازدهم، یاقوت بود.
\v 21 و دوازده دروازه، دوازده مروارید بود، هر دروازه از یک مروارید و خیابان شهر، از طلای خالص چون شیشه شفاف.
\v 22 و در آن هیچ معبد ندیدم زیرا خداوند خدای قادر مطلق و برّه معبد آن است.
\v 23 و آن شهر احتیاج ندارد که آفتاب یا ماه در آن بتابد، زیرا که جلال خدا آن را روشن می‌سازد و چراغش برّه است.
\v 24 و امّت‌های نجات‌یافته در نورش گام خواهند برداشت و پادشاهان جهان، جلال و اکرام خود را به آن می‌آورند.
\v 25 و دروازه‌هایش در روز بسته نخواهد بود زیرا که شب در آنجا نخواهد بود.
\v 26 و جلال و عزت امّت‌ها را به آن داخل خواهند ساخت.
\v 27 و چیزی ناپاک یا کسی که مرتکب عمل زشت یا دروغ شود، هرگز داخل آن نخواهد شد، مگر آنانی که در دفتر حیات برّه مکتوبند.