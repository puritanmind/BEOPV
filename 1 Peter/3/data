\c 3
\p
\v 1 همچنین ای زنان، شوهران خود را اطاعت نمایید تا اگر بعضی نیز مطیع کلام نشوند، سیرتِ زنان، ایشان را بدون کلام دریابد،
\v 2 چونکه سیرتِ پاک و خداترس شما را بینند.
\v 3 و شما را زینت ظاهری نباشد، از بافتن موی و متحلّی شدن به طلا و پوشیدن لباس،
\v 4 بلکه انسانیّتِ باطنیِ قلبی، در لباس غیر فاسدِ روح حلیم و آرام که نزد خدا گرانبهاست.
\v 5 زیرا بدینگونه زنانِ مقدّس در سابق نیز که متوکّل به خدا بودند، خویشتن را زینت می‌نمودند و شوهران خود را اطاعت می‌کردند،
\v 6 مانند ساره که ابراهیم را مطیع می‌بود و او را آقا می‌خواند، و شما دختران او شده‌اید، اگر نیکویی کنید و از هیچ وحشتی ترسان نشوید.
\v 7 و همچنین ای شوهران، با فطانت با ایشان زیست کنید، چون با ظروف ضعیفترِ زنانه، و ایشان را محترم دارید چون با شما وارث فیض حیات نیز هستند، تا دعاهای شما بازداشته نشود.
\v 8 خلاصه همهٔ شما یک‌رأی و هم‌درد و برادر دوست و مُشفِق و فروتن باشید.
\v 9 و بدی به عوض بدی و دشنام به عوض دشنام مدهید، بلکه برعکس برکت بطلبید، زیرا که می‌دانید برای این خوانده شده‌اید تا وارث برکت شوید.
\v 10 زیرا هرکه می‌خواهد حیات را دوست دارد و ایّام نیکو بیند، زبان خود را از بدی و لبهای خود را از فریب‌گفتن باز بدارد؛
\v 11 از بدی اعراض نماید و نیکویی را به‌جا آوَرَد؛ سلامتی را بطلبد و آن را تعاقب نماید.
\v 12 از آنرو که چشمان خداوند بر عادلان است، و گوشهای او به سوی دعای ایشان، امّا روی خداوند بر بدکاران است.
\v 13 و اگر برای نیکویی غیور هستید، کیست که به شما ضرری برساند؟
\v 14 بلکه هرگاه برای عدالت زحمت کشیدید، خوشابه‌حال شما. پس از خوفِ ایشان ترسان و مضطرب مشوید.
\v 15 بلکه خداوندْ مسیح را در دل خود تقدیس نمایید، و پیوسته مستعّد باشید تا هرکه سبب امیدی را که دارید از شما بپرسد، او را جواب دهید، امّا با صبر و ترس.
\v 16 و وجدان خود را نیکو بدارید تا آنانی که بر سیرت نیکوی شما در مسیح طعن می‌زنند، در همان چیزی که شما را بد می‌گویند خجالت کشند،
\v 17 زیرا اگر ارادهٔ خدا چنین است، نیکوکار بودن و زحمت کشیدن، بهتر است از بدکردار بودن.
\v 18 زیرا که مسیح نیز برای گناهان یک بار زحمت کشید، یعنی عادلی برای ظالمان، تا ما را نزد خدا بیاورد؛ در حالیکه به‌حسب جسم مُرد، امّا به‌حسب روح زنده گشت،
\v 19 و به آن روح نیز رفت و موعظه نمود به ارواحی که در زندان بودند،
\v 20 که سابقاً نافرمانبردار بودند هنگامی که صبر خدا در ایّام نوح انتظار می‌کشید، وقتی که کشتی بنا می‌شد، که در آن تعداد کمی، یعنی هشت نفر به آب نجات یافتند،
\v 21 که نمونهٔ آن، یعنی تعمید اکنون ما را نجات می‌بخشد (نه دور کردن کثافت جسم، بلکه امتحان وجدان صالح به سوی خدا) به‌واسطهٔ برخاستن عیسی مسیح،
\v 22 که به آسمان رفت و بدست راست خدا است و فرشتگان و ریاستها و قدرتها مطیع او شده‌اند.