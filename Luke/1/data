\c 1
\p
\v 1 از آنجهت که بسیاری دست خود را دراز کردند به‌سوی تألیف حکایت آن اموری که نزد ما به اتمام رسید،
\v 2 چنانچه آنانی که از ابتدا نظارگان و خادمان کلام بودند به ما رسانیدند،
\v 3 من نیز مصلحت چنان دیدم که همه را از ابتدا بدقت در پی رفته، به ترتیب به تو بنویسم ای تئوفیلوس عزیز،
\v 4 تا درستی آن کلامی را که در آن تعلیم یافته‌ای دریابی.
\v 5 در ایّام هیرودیس، پادشاه یهودیّه، کاهنی زکریّا نام از فرقهٔ اَبیّا بود که زن او از دختران هارون بود و اِلیزابِت نام داشت.
\v 6 و هر دو در حضور خدا صالح و به همهٔ احکام و فرایض خداوند، بی‌عیب سالک بودند.
\v 7 و ایشان را فرزندی نبود زیرا که اِلیزابِت نازا بود و هر دو سالخورده بودند.
\v 8 و واقع شد که چون به نوبت فرقهٔ خود در حضور خدا کهانت می‌کرد،
\v 9 به‌حسب رسم کهانت، نوبت او شد که به قدس خداوند درآمده، بخور بسوزاند.
\v 10 و در وقت بخور، تمام جماعت قوم بیرون عبادت می‌کردند.
\v 11 ناگاه فرشتهٔ خداوند به طرف راست مذبح بخور ایستاده، بر وی ظاهر گشت.
\v 12 چون زکریّا او را دید، در حیرت افتاده، ترس بر او مستولی شد.
\v 13 فرشته بدو گفت، ای زکریّا ترسان مباش، زیرا که دعای تو مستجاب گردیده است و همسرت اِلیزابِت برای تو پسری خواهد زایید و او را یحیی خواهی نامید.
\v 14 و تو را خوشی و شادی رخ خواهد نمود و بسیاری از ولادت او مسرور خواهند شد.
\v 15 زیرا که در حضور خداوند بزرگ خواهد بود و شراب و مسکری نخواهد نوشید و از شکم مادر خود، پر از روح‌القدس خواهد بود.
\v 16 و بسیاری از بنی‌اسرائیل را به‌سوی خداوند خدای ایشان خواهد برگردانید.
\v 17 و او به روح و قوّت اِلیاس پیش روی وی خواهد رفت، تا دلهای پدران را به طرف پسران و نافرمانان را به حکمت عادلان بگرداند تا قومی آماده برای خدا مهیّا سازد.
\v 18 زکریّا به فرشته گفت، این را چگونه بدانم و حال آنکه من پیر هستم و همسرم سالخورده است؟
\v 19 فرشته در جواب وی گفت، من جبرائیل هستم که در حضور خدا می‌ایستم و فرستاده شدم تا به تو سخن گویم و از این امور تو را مژده دهم.
\v 20 و اینک، تا این امور واقع نگردد، گنگ شده یارای حرف زدن نخواهی داشت، زیرا سخن‌های مرا که در وقت خود به وقوع خواهد پیوست، باور نکردی.
\v 21 و جماعت منتظر زکریّا می‌بودند و از طول توقّف او در قدس متعجّب شدند.
\v 22 امّا چون بیرون آمده نتوانست با ایشان حرف زند، پس فهمیدند که در قدس رؤیایی دیده است. پس به‌سوی ایشان اشاره می‌کرد و ساکت ماند.
\v 23 و چون ایّام خدمت او به اتمام رسید، به خانه خود رفت.
\v 24 و بعد از آن روزها، زن او اِلیزابِت حامله شده، مدّت پنج ماه خود را پنهان نمود و گفت،
\v 25 اینگونه خداوند به من عمل نمود در روزهایی که مرا در نظر داشت، تا ننگ مرا از نظر مردم بردارد.
\v 26 و در ماه ششم جبرائیل فرشته از جانب خدا به شهری از جلیل که ناصره نام داشت، فرستاده شد.
\v 27 نزد باکره‌ای نامزد مردی به نام یوسف از خاندان داوود و نام آن باکره مریم بود.
\v 28 پس فرشته نزد او داخل شده، گفت، سلام بر تو ای که مورد لطف فراوانی، خداوند با توست و تو در میان زنان مبارک هستی.
\v 29 چون او را دید، از سخن او مضطرب شده، متفکّر شد که این چه نوع درودی است.
\v 30 فرشته بدو گفت، ای مریم ترسان مباش زیرا که مورد لطف خدا واقع شده‌ای.
\v 31 و اینک حامله شده، پسری خواهی زایید و او را عیسی خواهی نامید.
\v 32 او بزرگ خواهد بود و به پسر حضرت اعلیٰ خوانده خواهد شد، و خداوند خدا تخت پدرش داوود را بدو عطا خواهد فرمود.
\v 33 و او بر خاندان یعقوب تا به ابد پادشاهی خواهد کرد و سلطنت او را نهایت نخواهد بود.
\v 34 مریم به فرشته گفت، این چگونه می‌شود و حال آنکه مردی را نشناخته‌ام؟
\v 35 فرشته در جواب وی گفت، روح‌القدس بر تو خواهد آمد و قدرت حضرت اعلیٰ بر تو سایه خواهد افکند، از آنجهت آن مولود مقدّس، پسرِ خدا خوانده خواهد شد.
\v 36 و اینک اِلیزابِت از خویشان تو نیز در پیری به پسری حامله شده و این ماه ششم است، او را که نازا می‌خواندند.
\v 37 زیرا نزد خدا هیچ امری غیر ممکن نیست.
\v 38 مریم گفت، اینک کنیز خداوندم. مرا برحسب سخن تو واقع شود. پس فرشته از نزد او رفت.
\v 39 در آن روزها، مریم برخاست و به شهری از کوهستان یهودیّه بشتاب رفت.
\v 40 و به خانهٔ زکریّا درآمده، به اِلیزابِت سلام کرد.
\v 41 و چون اِلیزابِت سلام مریم را شنید، بچه در رحم او به حرکت آمد و اِلیزابِت به روح‌القدس پر شده،
\v 42 به صدای بلند صدا زده گفت، تو در میان زنان مبارک هستی و مبارک است ثمرهٔ رَحِم تو.
\v 43 و از کجا این به من رسید که مادر خداوند من، به نزد من آید؟
\v 44 زیرا اینک چون صدای سلام تو گوش زد من شد، بچه از خوشی در رَحِم من به حرکت آمد.
\v 45 و خوشابه‌حال او که ایمان آوَرْد، زیرا که آنچه از جانب خداوند به وی گفته شد، به انجام خواهد رسید.
\v 46 پس مریم گفت، جان من خداوند را تمجید می‌کند،
\v 47 و روح من به رهانندهٔ من خدا بوجد آمد،
\v 48 زیرا بر حقارتِ کنیزِ خود نظر افکند. زیرا هان از کنون تمامی نسل‌ها مرا خجسته خواهند خواند،
\v 49 زیرا آن قادر، به من کارهای عظیم کرده و نام او قدّوس است،
\v 50 و رحمت او نسل اندر نسل است بر آنانی که از او می‌ترسند.
\v 51 به بازوی خود، قدرت را ظاهر فرمود و متکبّران را به خیال دل ایشان پراکنده ساخت.
\v 52 جبّاران را از تختها به زیر افکند و فروتنان را سرافراز گردانید.
\v 53 گرسنگان را به چیزهای نیکو سیر فرمود و ثروتمندان را تهیدست رّد نمود.
\v 54 بنده خود اسرائیل را یاری کرد، به یادگاری رحمانیّت خویش،
\v 55 چنانکه به اجداد ما گفته بود، به ابراهیم و به نسل او تا ابدالآباد.
\v 56 و مریم قریب به سه ماه نزد وی ماند، پس به خانه خود بازگشت کرد.
\v 57 امّا چون اِلیزابِت را وقت وضع حمل رسید، پسری بزاد.
\v 58 و همسایگان و خویشان او چون شنیدند که خداوند رحمت عظیمی بر وی کرده، با او شادی کردند.
\v 59 و واقع شد در روز هشتم چون برای ختنهٔ طفل آمدند، که نام پدرش زکریّا را بر او بگذارند.
\v 60 امّا مادرش پاسخ داده، گفت، نه! بلکه به یحیی نامیده می‌شود.
\v 61 به وی گفتند، از قبیلهٔ تو هیچ‌کس این اسم را ندارد.
\v 62 پس به پدرش اشاره کردند که او را چه نام خواهی نهاد؟
\v 63 او لوحی خواسته بنوشت که نام او یحیی است‌ و همه متعجّب شدند.
\v 64 بی‌درنگ، دهان و زبان او باز گشته، به ستایش خدا متکلّم شد.
\v 65 پس بر تمامی همسایگان ایشان، ترس مستولی گشت و همهٔ این وقایع در همه کوهستان یهودیّه شهرت یافت.
\v 66 و هر که شنید، در خاطر خود تفکّر نموده، گفت، این چه نوع طفل خواهد بود؟ و دست خداوند با وی می‌بود.
\v 67 و پدرش زکریّا از روح‌القدس پر شده، نبوّت نموده، گفت،
\v 68 خداوند خدای اسرائیل متبارک باد، زیرا از قوم خود دیدار نموده، برای ایشان فدیه‌ای قرار داد،
\v 69 و شاخ نجاتی برای ما برافراشت، در خانهٔ بندهٔ خود داوود.
\v 70 چنانچه به زبان مقدّسین گفت که از بدوِ عالم انبیای او می‌بودند،
\v 71 رهایی از دشمنان ما و از دست آنانی که از ما نفرت دارند،
\v 72 تا رحمت را بر پدران ما بجا آرد و عهد مقدّس خود را به یاد آورد،
\v 73 سوگندی که برای پدر ما ابراهیم یاد کرد،
\v 74 که ما را فیض عطا فرماید، تا از دست دشمنان خود رهایی یافته، او را بی‌خوف عبادت کنیم،
\v 75 در حضور او به قدّوسیّت و عدالت، در تمامی روزهای عمر خود.
\v 76 و تو ای طفل، نبیِ حضرت اعلیٰ خوانده خواهی شد، زیرا پیش روی خداوند خواهی رفت، تا راه‌های او را مهیّا سازی،
\v 77 تا قوم او را شناخت به نجات دهی، در آمرزش گناهان ایشان.
\v 78 به دلِ پُر رحمت خدای ما که به آن سپیده از عالم اعلیٰ از ما ملاقات نمود،
\v 79 تا ساکنان در تاریکی و سایهٔ مرگ را نور دهد و پاهای ما را به طریق سلامتی هدایت نماید.
\v 80 پس طفل نمو کرده، در روح قوی می‌گشت و تا روز ظهور خود برای اسرائیل، در بیابان به‌سر می‌برد.
