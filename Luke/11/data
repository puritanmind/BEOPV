\c 11
\p
\v 1 و هنگامی که او در مکانی دعا می‌کرد،چون فارغ شد، یکی از شاگردانش به وی گفت، خداوندا، دعا کردن را به ما تعلیم نما، چنانکه یحیی شاگردان خود را بیاموخت.
\v 2 بدیشان گفت، هرگاه دعا کنید، بگویید، ای پدر ما که در آسمانی، نام تو مقدّس باد. ملکوت تو بیاید. ارادهٔ تو چنانکه در آسمان است، در زمین نیز کرده شود.
\v 3 نان کفاف ما را روز به روز به ما بده.
\v 4 و گناهان ما را ببخش زیرا که ما نیز هر قرضدار خود را می‌بخشیم. و ما را در آزمایش میاور، بلکه ما را از شریر رهایی ده.
\v 5 و بدیشان گفت، کیست از شما که دوستی داشته باشد و نصف شب نزد وی آمده، بگوید، ای دوست سه قُرص نان به من قرض ده،
\v 6 چونکه یکی از دوستان من از سفر بر من وارد شده و چیزی ندارم که پیش او گذارم.
\v 7 پس او از اندرون در جواب گوید، مرا زحمت مده، زیرا که الآن در بسته است و بچه‌های من در لباسخواب با من خوابیده‌اند، نمی‌توانم برخیزم تا به تو دهم.
\v 8 به شما می‌گویم هر چند به علت دوستی برنخیزد تا بدو دهد، امّا بجهت سماجتِ او خواهد برخاست و هر آنچه نیاز دارد، بدو خواهد داد.
\v 9 و من به شما می‌گویم سؤال کنید که به شما داده خواهد شد. بطلبید که خواهید یافت. بکوبید که برای شما باز کرده خواهد شد.
\v 10 زیرا هر که سؤال کند، یابد و هر که بطلبد، خواهد یافت و هرکه کوبد، برای او باز کرده خواهد شد.
\v 11 و کیست از شما که پدر باشد و پسرش از او نان خواهد، سنگی بدو دهد؟ یا اگر ماهی خواهد، به عوض ماهی ماری بدو بخشد؟
\v 12 یا اگر تخم‌مرغی بخواهد، عقربی بدو عطا کند؟
\v 13 پس اگر شما با آنکه شریر هستید، می‌دانید چیزهای نیکو را به فرزندان خود باید داد، چقدر بیشتر پدر آسمانی شما روح‌القدس را خواهد داد به هر که از او سؤال کند.
\v 14 و دیوی را که گنگ بود بیرون می‌کرد و چون دیو بیرون شد، گنگ گویا گردید و مردم در شگفت شدند.
\v 15 امّا بعضی از ایشان گفتند که، دیوها را به یاری بعلزبول رئیس دیوها بیرون می‌کند.
\v 16 و دیگران از روی امتحان آیتی آسمانی از او طلب نمودند.
\v 17 پس او افکار ایشان را درک کرده، بدیشان گفت، هر مملکتی که برخلاف خود تجزیه شود، تباه گردد و خانه‌ای که بر خانه تجزیه شود، منهدم گردد.
\v 18 پس شیطان نیز اگر به ضد خود تجزیه شود، سلطنت او چگونه پایدار بماند. زیرا می‌گویید که من به وسیلهٔ بعلزبول دیوها را بیرون می‌کنم.
\v 19 پس اگر من دیوها را به وساطت بعلزبول بیرون می‌کنم، پسران شما به وسیلهٔ چه کسی آنها را بیرون می‌کنند؟ از اینجهت ایشان داوران بر شما خواهند بود.
\v 20 امّا هرگاه به انگشت خدا دیوها را بیرون می‌کنم، هرآینه ملکوت خدا ناگهان بر شما آمده است.
\v 21 وقتی که مرد قدرتمند سلاح پوشیده، خانه خود را نگاه دارد، اموال او محفوظ می‌باشد
\v 22 امّا چون شخصی قدرتمندتر از او آید، بر او غلبه یافته، همه اسلحه او را که بدان اعتماد می‌داشت، از او می‌گیرد و اموال او را تقسیم می‌کند.
\v 23 کسی که با من نیست، برخلاف من است و آنکه با من جمع نمی‌کند، پراکنده می‌سازد.
\v 24 چون روح پلید از انسان بیرون آید، به مکانهای بی‌آب بطلب آرامی گردش می‌کند و چون نیافت، می‌گوید به خانه خود که از آن بیرون آمدم برمی‌گردم.
\v 25 پس چون آید، آن را جاروب کرده شده و آراسته می‌بیند.
\v 26 آنگاه می‌رود و هفت روح دیگر، شریرتر از خود برداشته داخل شده در آنجا ساکن می‌گردد و [حالت] آخر آن شخص از اوّل بدتر می‌شود.
\v 27 چون او این سخنان را می‌گفت، زنی از آن میان به صدای بلند به وی گفت، خوشابه‌حال آن رحمی که تو را حمل کرد و سینه‌هایی که تو مکیدی.
\v 28 امّا او گفت، بلکه خوشابه‌حال آنانی که کلام خدا را می‌شنوند و آن را حفظ می‌کنند.
\v 29 و هنگامی که مردم بر او ازدحام می‌نمودند، سخن گفتن آغاز کرد که، اینان نسلی شریرند که آیتی طلب می‌کنند و آیتی بدیشان عطا نخواهد شد، جز آیت یونس نبی.
\v 30 زیرا چنانکه یونس برای اهل نینوا آیت شد، همچنین پسر انسان نیز برای این نسل خواهد بود.
\v 31 ملکه جنوب در روز داوری با مردم این نسل برخاسته، بر ایشان حکم خواهد کرد زیرا که از اقصای زمین آمد تا حکمت سلیمان را بشنود و اینک در اینجا کسی بزرگتر از سلیمان است.
\v 32 مردم نینوا در روز داوری با این نسل برخاسته، بر ایشان حکم خواهند کرد زیرا که به موعظه یونس توبه کردند و اینک در اینجا کسی بزرگتر از یونس است.
\v 33 و هیچ‌کس چراغی نمی‌افروزد تا آن را در پنهانی یا زیر پیمانه‌ای بگذارد، بلکه بر چراغدان، تا هر که داخل شود روشنی را بیند.
\v 34 چراغ بدن چشم است، پس مادامی که چشم تو بسیط است، تمامی بدنت نیز روشن است امّا اگر فاسد باشد، بدن تو نیز پُر از تاریکی بُوَد.
\v 35 پس مراقب باش مبادا نوری که در تو است، تاریکی باشد.
\v 36 بنابراین، هرگاه تمامی بدن تو روشن باشد و ذره‌ای تاریکی نداشته باشد، همه‌اش روشن خواهد بود، مثل وقتی که چراغ به تابش خود، تو را روشنایی می‌دهد.
\v 37 و هنگامی که سخن می‌گفت، یکی از فریسیان از او دعوت کرد که در خانه او غذا بخورد. پس داخل شده بنشست.
\v 38 امّا فریسی چون دید که پیش از غذا دست نشُست، تعجّب نمود.
\v 39 خداوند به وی گفت، همانا شما ای فریسیان، بیرونِ پیاله و بشقاب را پاک می‌سازید ولی درون شما پر از حرص و خباثت است.
\v 40 ای احمقان آیا او که بیرون را آفرید، اندرون را نیز نیافرید؟
\v 41 بلکه از آنچه دارید، صدقه دهید که اینک همه چیز برای شما پاک خواهد گشت.
\v 42 وای بر شما ای فریسیان که ده یک از نعناع و سُداب و هر قسم سبزی را می‌دهید و از دادرسی و محبّت خدا می‌گذرید؛ اینها را می‌باید بجا آورید و آنها را نیز ترک نکنید.
\v 43 وای بر شما ای فریسیان که صدر کنیسه‌ها و سلام در بازارها را دوست می‌دارید.
\v 44 وای بر شما ای کاتبان و فریسیان ریاکار زیرا که مانند قبرهای پنهان شده هستید که مردم بر آنها راه می‌روند و نمی‌دانند.
\v 45 آنگاه یکی از فقها جواب داده، گفت، ای معلّم، بدین سخنان ما را نیز سرزنش می‌کنی؟
\v 46 گفت، وای بر شما نیز ای فقها، زیرا که بارهای گران را بر مردم می‌نهید و خود آن بارها را با یک انگشت خود لمس نمی‌کنید.
\v 47 وای بر شما زیرا که مقبره‌های انبیا را بنا می‌کنید و پدران شما ایشان را کشتند.
\v 48 پس به کارهای پدران خود شهادت می‌دهید و از آنها راضی هستید، زیرا آنها ایشان را کشتند و شما قبرهای ایشان را می‌سازید.
\v 49 از این رو حکمت خدا نیز فرموده است که به‌سوی ایشان انبیا و رسولان می‌فرستم و بعضی از ایشان را خواهند کشت و بر بعضی جفا خواهند کرد،
\v 50 تا انتقام خون همهٔ انبیا که از بنای عالم ریخته شد از این نسل گرفته شود.
\v 51 از خون هابیل تا خون زکریّا که در میان مذبح و معبد کشته شد. بلی به شما می‌گویم که از این نسل بازخواست خواهد شد.
\v 52 وای بر شما ای فقها، زیرا کلید معرفت را برداشته‌اید که خود داخل نمی‌شوید و داخل شوندگان را هم مانع می‌شوید.
\v 53 و چون او این سخنان را بدیشان می‌گفت، کاتبان و فریسیان با او به شدّت درآویختند و او را برای صحبت در مورد مطالب بسیار تحریک می‌کردند،
\v 54 در کمینش می‌بودند و جویای آنکه تا نکته‌ای از زبان او گرفته، و به او تهمت زنند.