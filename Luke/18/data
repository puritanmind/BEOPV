\c 18
\p
\v 1 و برای ایشان نیز مَثَلی آورد در اینکه می‌باید همیشه دعا کنند و دلسرد نشوند.
\v 2 پس گفت که در شهری داوری بود که نه ترس از خدا و نه باکی از انسان می‌داشت.
\v 3 و در همان شهر بیوه زنی بود که پیش وی آمده می‌گفت، داد مرا از دشمنم بگیر.
\v 4 و تا مدّتی به وی اعتنا ننمود؛ امّا بعد از آن با خود گفت، هر چند از خدا نمی‌ترسم و از مردم باکی ندارم،
\v 5 امّا چون این بیوه زن مرا زحمت می‌دهد، به داد او می‌رسم، مبادا پیوسته آمده، مرا به رنج آورد.
\v 6 خداوند گفت، بشنوید که این داور بی‌عدالت چه می‌گوید؟
\v 7 و آیا خدا برگزیدگان خود را که شبانه‌روز بدو استغاثه می‌کنند، دادرسی نخواهد کرد، اگرچه برای ایشان صبر کند؟
\v 8 به شما می‌گویم که به زودی دادرسی ایشان را خواهد کرد. امّا چون پسر انسان آید، آیا ایمان را بر زمین خواهد یافت؟
\v 9 و این مثل را آورد برای بعضی که به خود اعتماد داشتند که پارسا بودند و دیگران را حقیر می‌شمردند
\v 10 که دو نفر یکی فریسی و دیگری باجگیر به معبد رفتند تا عبادت کنند.
\v 11 آن فریسی ایستاده، اینگونه با خود دعا کرد که، خدایا تو را شکر می‌کنم که مثل سایر مردم حریص و ظالم و زناکار نیستم و نه مثل این باجگیر.
\v 12 هر هفته دو مرتبه روزه می‌گیرم و از آنچه پیدا می‌کنم، ده یک می‌دهم.
\v 13 امّا آن باجگیر دور ایستاده، نخواست چشمان خود را به‌سوی آسمان بلند کند بلکه به سینه خود زده گفت، خدایا بر من گناهکار ترحّم فرما.
\v 14 به شما می‌گویم که این شخص، پارسا شمرده شده به خانه خود رفت به خلاف آن دیگر، زیرا هر که خود را برافرازد، پست گردد و هرکس خویشتن را فروتن سازد، سرافرازی یابد.
\v 15 پس کودکان را نیز نزد وی آوردند تا دست بر ایشان گذارد. امّا شاگردانش چون دیدند، ایشان را سرزنش کردند.
\v 16 ولی عیسی ایشان را خوانده، گفت، بچه‌ها را واگذارید تا نزد من آیند و ایشان را ممانعت مکنید، زیرا ملکوت خدا از آنِ چنین کسان است.
\v 17 هرآینه به شما می‌گویم هر که ملکوت خدا را مثل طفل نپذیرد، داخل آن نگردد.
\v 18 و یکی از رؤسا از وی سؤال نموده، گفت، ای استاد نیکو چه کنم تا حیات جاودانی را وارث گردم؟
\v 19 عیسی به وی گفت، از بهر چه مرا نیکو می‌گویی و حال آنکه هیچ‌کس نیکو نیست جز یکی که خدا باشد.
\v 20 احکام را می‌دانی، زنا مکن، قتل مکن، دزدی منما، شهادت دروغ مده و پدر و مادر خود را محترم دار.
\v 21 گفت، همهٔ اینها را از کودکی خود نگاه داشته‌ام.
\v 22 عیسی چون این را شنید، بدو گفت، هنوز تو یک چیز را کم داری: آنچه داری بفروش و به فقرا بده که در آسمان گنجی خواهی داشت؛ پس آمده مرا پیروی کن.
\v 23 چون این را شنید غمگین گشت، زیرا که ثروت فراوان داشت.
\v 24 امّا عیسی چون او را غمگین دید گفت، چه دشوار است که ثروتمندان داخل ملکوت خدا شوند.
\v 25 زیرا گذشتن شتر از سوراخ سوزن آسانتر است از داخل شدن ثروتمندی به ملکوت خدا.
\v 26 امّا شنوندگان گفتند، پس که می‌تواند نجات یابد؟
\v 27 او گفت، آنچه نزد مردم غیر ممکن است، نزد خدا ممکن است.
\v 28 پِطرُس گفت، اینک ما همه چیز را ترک کرده، پیروی تو می‌کنیم.
\v 29 به ایشان گفت، هرآینه به شما می‌گویم، کسی نیست که خانه یا والدین یا زن یا برادران یا فرزندان را بجهت ملکوت خدا ترک کند،
\v 30 جز اینکه در این عالم چند برابر بیابد و در عالم آینده حیات جاودانی را.
\v 31 پس آن دوازده را برداشته، به ایشان گفت، اینک به اورشلیم می‌رویم و آنچه به زبان انبیا دربارهٔ پسر انسان نوشته شده است، به انجام خواهد رسید.
\v 32 زیرا که او را به امّت‌ها تسلیم می‌کنند و استهزا و بی‌حرمتی کرده، آب دهان بر وی انداخته،
\v 33 و تازیانه زده، او را خواهند کشت و در روز سوم خواهد برخاست.
\v 34 امّا ایشان چیزی از این امور نفهمیدند و این سخن از ایشان مخفی داشته شد و آنچه می‌گفت، درک نکردند.
\v 35 و چون نزدیک اریحا رسید، کوری بجهت گدایی بر سر راه نشسته بود.
\v 36 و چون صدای گروهی را که می‌گذشتند شنید، پرسید، این چیست؟
\v 37 گفتندش، عیسی ناصری درگذر است.
\v 38 و فریاد برآورده گفت، ای عیسی، ای پسر داوود، بر من ترحّم فرما.
\v 39 و هرچند آنانی که پیش می‌رفتند، او را نهیب می‌دادند تا خاموش شود، او بلندتر فریاد می‌زد که، ای پسر داوود، بر من ترحّم فرما.
\v 40 آنگاه عیسی ایستاده، فرمود تا او را نزد وی بیاورند. و چون نزدیک شد از وی پرسیده،
\v 41 گفت، چه می‌خواهی برای تو بکنم؟ عرض کرد، ای خداوند، تا بینا شوم.
\v 42 عیسی به وی گفت، بینا شو که ایمانت تو را شفا داده است.
\v 43 و بلافاصله بینایی یافته، خدا را تمجید کنان در پی او رفت و همهٔ مردم چون این را دیدند، خدا را ستایش کردند.