\c 14
\p
\v 1 و واقع شد که در روز سَبَّت، به خانه یکی از رؤسای فریسیان برای غذا خوردن درآمد و ایشان مراقب او می‌بودند.
\v 2 و اینک شخصی با مرض استسقاء پیش او بود.
\v 3 آنگاه عیسی پاسخ داده، فقها و فریسیان را خطاب کرده، گفت، آیا در روز سَبَّت شفا دادن جایز است؟
\v 4 ایشان ساکت ماندند. پس آن مرد را گرفته، شفا داد و رها کرد.
\v 5 و به ایشان روی آورده، گفت، کیست از شما که الاغ یا گاوش روز سَبَّت در چاهی افتد و فوراً آن را بیرون نیاورد؟
\v 6 پس در این امور از جواب وی عاجز ماندند.
\v 7 و برای مهمانان مثلی زد، چون ملاحظه فرمود که چگونه صدر مجلس را اختیار می‌کردند. پس به ایشان گفت،
\v 8 چون کسی تو را به عروسی دعوت کند، در صدر مجلس منشین، مبادا کسی بزرگتر از تو هم دعوت شده باشد.
\v 9 پس آن کسی که تو و او را دعوت کرده بود، بیاید و تو را گوید این کس را جای بده و تو با خجالت به پایین‌ترین جایگاه خواهی نشست.
\v 10 بلکه چون مهمان کسی باشی، رفته در پایین بنشین تا وقتی که میزبانت آید به تو گوید، ای دوست جای بالاتر بنشین! آنگاه تو را در حضور مجلسیان عزت خواهد بود.
\v 11 زیرا هر که خود را بزرگ سازد ذلیل گردد و هر که خویشتن را فرود آرد، سرافراز گردد.
\v 12 پس به آن کسی که از او دعوت کرده بود نیز گفت، وقتی که غذا یا شام دهی، دوستان یا برادران یا خویشان یا همسایگان ثروتمند خود را دعوت مکن، مبادا ایشان نیز تو را بخوانند و تو را عوض داده شود.
\v 13 بلکه چون ضیافت کنی، فقیران و لنگان و شلان و کوران را دعوت کن‌
\v 14 که خجسته خواهی بود زیرا ندارند که تو را عوض دهند و در قیامت عادلان، به تو جزا عطا خواهد شد.
\v 15 آنگاه یکی از مجلسیان چون این سخن را شنید گفت، خوشابه‌حال کسی که در ملکوت خدا نان خورَد.
\v 16 به وی گفت، شخصی ضیافتی عظیم برپا کرد و بسیاری را دعوت نمود.
\v 17 پس چون وقت شام رسید، غلام خود را فرستاد تا دعوت شدگان را گوید، بیایید زیرا که اکنون همه چیز حاضر است.
\v 18 امّا همه به یک رأی عذرخواهی آغاز کردند. اولی گفت، مزرعه‌ای خریدم و ناچار باید بروم آن را ببینم، از تو خواهش دارم مرا معذور داری‌
\v 19 و دیگری گفت، پنج جفت گاو خریده‌ام، می‌روم تا آنها را بیازمایم، از تو تمنّا دارم مرا عفو نمایی.
\v 20 سومی گفت، زنی گرفته‌ام و از این سبب نمی‌توانم بیایم.
\v 21 پس آن غلام آمده ارباب خود را از این امور مطلع ساخت. آنگاه صاحب خانه غضب نموده، به غلام خود فرمود، به بازارها و کوچه‌های شهر بشتاب و فقیران و لنگان و شلان و کوران را در اینجا بیاور.
\v 22 پس غلام گفت، ای آقا آنچه فرمودی شد و هنوز جای باقی است.
\v 23 پس آقا به غلام گفت، به راه‌ها و حصارها بیرون رفته، مردم را به اصرار بیاور تا خانهٔ من پر شود.
\v 24 زیرا به شما می‌گویم هیچ‌یک از آنانی که دعوت شده بودند، شام مرا نخواهد چشید.
\v 25 و هنگامی که جمعیتی بسیار همراه او می‌رفتند، روی گردانیده بدیشان گفت،
\v 26 اگر کسی نزد من آید و پدر و مادر و زن و اولاد و برادران و خواهران، حتی جان خود را نیز دشمن ندارد، شاگرد من نمی‌تواند بود.
\v 27 و هر که صلیب خود را برندارد و از عقب من نیاید، نمی‌تواند شاگرد من گردد.
\v 28 زیرا کیست از شما که قصد بنای برجی داشته باشد و اوّل ننشیند تا برآوُرد هزینهٔ آن را بکند که آیا قدرت تمام کردن آن دارد یا نه؟
\v 29 که مبادا چون بنیادش نهاد و قادر بر تمام کردنش نشد، هر که بیند تمسخرکنان گوید،
\v 30 این شخص عمارتی شروع کرده، نتوانست به انجامش رساند.
\v 31 یا کدام پادشاه است که برای جنگ با پادشاه دیگر برود، جز اینکه اوّل نشسته تأمّل نماید که آیا با ده هزار سپاه، قدرت مقاومت کسی را دارد که با بیست هزار لشکر بر وی می‌آید؟
\v 32 والاّ چون او هنوز دور است، سفیری فرستاده، شروط صلح را از او درخواست کند.
\v 33 پس همچنین هر یکی از شما که تمام مایملک خود را ترک نکند، نمی‌تواند شاگرد من شود.
\v 34 نمک نیکو است ولی هرگاه نمک فاسد شد، به چه چیز اصلاح پذیرد؟
\v 35 نه برای زمین مصرفی دارد و نه برای کُپهٔ کود، بلکه بیرونش می‌ریزند. آنکه گوش شنوا دارد بشنود.