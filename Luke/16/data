\c 16
\p
\v 1 و به شاگردان خود نیز گفت، شخصی ثروتمند را ناظری بود که از او نزد وی شکایت بردند که اموال او را به هدر می‌دهد.
\v 2 پس او را طلب نموده، به وی گفت، این چیست که دربارهٔ تو شنیده‌ام؟ حساب نظارت خود را باز بده زیرا ممکن نیست که بعد از این نظارت کنی.
\v 3 ناظر با خود گفت، چه کنم زیرا اربابم نظارت را از من می‌گیرد؟ یارای زمین کندن ندارم و از گدایی نیز عار دارم.
\v 4 دانستم چه کنم تا وقتی که از نظارت معزول شوم، مرا به خانه خود بپذیرند.
\v 5 پس هر یکی از بدهکاران آقای خود را طلبیده، به یکی گفت، آقایم از تو چند طلب دارد؟
\v 6 گفت، صد رطل روغن. بدو گفت، صورت‌حساب خود را بگیر و نشسته پنجاه رطل بزودی بنویس.
\v 7 باز دیگری را گفت، از تو چقدر طلب دارد؟ گفت صد کیل گندم. به وی گفت صورت‌حساب خود را بگیر و هشتاد بنویس.
\v 8 پس آقایش، ناظر خائن را آفرین گفت، زیرا عاقلانه کار کرد. زیرا فرزندان این جهان در نسل خویش از فرزندان نور عاقل‌تر هستند.
\v 9 و من شما را می‌گویم که، با ثروت غیرعادلانه برای خود دوستان پیدا کنید تا چون شما فانی گردید شما را به خانه‌های جاودانی بپذیرند.
\v 10 آنکه در اندک امین باشد در امر بزرگ نیز امین بُوَد و آنکه در کم خائن بُوَد در زیاد هم خائن باشد.
\v 11 و هرگاه در ثروت غیرعادلانه امین نبودید، کیست که مال حقیقی را به شما بسپارد؟
\v 12 و اگر در مال دیگری امانتداری نکردید، کیست که مال خاص شما را به شما دهد؟
\v 13 هیچ خادم نمی‌تواند دو آقا را خدمت کند. زیرا یا از یکی نفرت می‌کند و با دیگری محبّت، یا با یکی می‌پیوندد و دیگری را حقیر می‌شمارد. خدا و ثروت را نمی‌توانید خدمت نمایید.
\v 14 و فریسیانی که زر دوست بودند همه این سخنان را شنیده، او را استهزا نمودند.
\v 15 به ایشان گفت، شما هستید که خود را پیش مردم پارسا می‌نمایید، امّا خدا عارف دلهای شماست. زیرا که آنچه نزد انسان ارجمند است، نزد خدا مکروه است.
\v 16 تورات و انبیا تا به یحیی بود و از آن وقت بشارت به ملکوت خدا داده می‌شود و هر کس به جد و جهد داخل آن می‌گردد.
\v 17 امّا آسانتر است که آسمان و زمین زایل شود، از آنکه یک نقطه از تورات ساقط گردد.
\v 18 هر که زن خود را طلاق دهد و دیگری را ازدواج کند زناکار بُوَد، و هر که زن طلاق‌گرفتهٔ مردی را به ازدواج خویش درآورد، زنا کرده باشد.
\v 19 شخصی ثروتمند بود که ارغوان و کتان می‌پوشید و هر روزه در عیّاشی با جلال به‌سر می‌برد.
\v 20 و فقیری ایلِعازَر نام، که او را پوشیده از جراحت، بر درگاه او می‌گذاشتند،
\v 21 و آرزو می‌داشت که از خرده‌هایی که از میز آن ثروتمند می‌ریخت، خود را سیر کند. بلکه سگان نیز آمده زخمهای او را می‌لیسیدند.
\v 22 باری آن فقیر مرد و فرشتگان، او را به آغوش ابراهیم بردند و آن ثروتمند نیز مرد و او را دفن کردند.
\v 23 پس چشمان خود را در جهنّم گشوده، خود را در عذاب یافت، و ابراهیم را از دور و ایلِعازَر را در آغوشش دید.
\v 24 آنگاه به صدای بلند گفت، ای پدر من ابراهیم، بر من ترحّم فرما و ایلِعازَر را بفرست تا سر انگشت خود را به آب تر ساخته زبان مرا خنک سازد، زیرا در این شعله عذاب می‌کشم.
\v 25 ابراهیم گفت، ای فرزند به‌خاطر آور که تو در ایّام زندگانی چیزهای نیکوی خود را یافتی و همچنین ایلِعازَر چیزهای بد را، امّا او اکنون در آسایش است و تو در عذاب.
\v 26 و علاوه بر این، در میان ما و شما ورطه عظیمی است، چنانچه آنانی که می‌خواهند از اینجا به نزد شما عبور کنند، نمی‌توانند و نه آنانی که آنجا هستند می‌توانند نزد ما آیند.
\v 27 گفت، ای پدر به تو التماس دارم که او را به خانهٔ پدرم بفرستی.
\v 28 زیرا که مرا پنج برادر است تا ایشان را آگاه سازد، مبادا ایشان نیز به این مکان عذاب بیایند.
\v 29 ابراهیم به وی گفت، موسی و انبیا را دارند؛ سخن ایشان را بشنوند.
\v 30 گفت، نه ای پدر ما ابراهیم، امّا اگر کسی از مردگان نزد ایشان رود، توبه خواهند کرد.
\v 31 به وی گفت، هرگاه موسی و انبیا را نشنوند، اگر کسی از مردگان نیز برخیزد، مجاب نخواهند شد.