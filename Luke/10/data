\c 10
\p
\v 1 و بعد از این امور، خداوند هفتاد نفر دیگر را نیز تعیین فرموده، ایشان را دو به دو پیش روی خود به هر شهری و مکانی که خود قصد آن داشت، فرستاد.
\v 2 پس بدیشان گفت، محصول بسیار است و کارگر کَم. پس از خداوند محصول درخواست کنید تا کارگران برای محصول خود بیرون نماید.
\v 3 بروید، اینک من شما را چون برّه‌ها در میان گرگان می‌فرستم.
\v 4 و کیسه و توشه‌دان و کفشها با خود برمدارید و هیچ‌کس را در راه سلام منمایید،
\v 5 و در هر خانه‌ای که داخل شوید، اوّل گویید سلام بر این خانه باد.
\v 6 پس هرگاه پسر سلام در آن خانه باشد، سلام شما بر آن قرار گیرد والاّ به‌سوی شما باز خواهد گشت.
\v 7 و در آن خانه توقّف نمایید و از آنچه دارند بخورید و بیاشامید، زیرا که کارگر شایسته دستمزد خویش است و از خانه به خانه مروید.
\v 8 و در هر شهری که رفتید و شما را پذیرفتند، از آنچه پیش شما گذارند بخورید.
\v 9 و مریضان آنجا را شفا دهید و بدیشان گویید ملکوت خدا به شما نزدیک شده است.
\v 10 امّا در هر شهری که رفتید و شما را قبول نکردند، به کوچه‌های آن شهر بیرون شده بگویید،
\v 11 حتی خاکی که از شهر شما بر ما نشسته است، بر شما می‌تکانیم. امّا این را بدانید که ملکوت خدا به شما نزدیک شده است.
\v 12 و به شما می‌گویم که حالت سدوم در آن روز، از حالت آن شهر آسان‌تر خواهد بود.
\v 13 وای بر تو ای خورزین؛ وای بر تو ای بیت‌صیدا، زیرا اگر معجزاتی که در شما ظاهر شد در صُور و صیدون ظاهر می‌شد، مدّت‌ها قبل در پلاس و خاکستر نشسته، توبه می‌کردند.
\v 14 امّا حالت صُور و صیدون در روز جزا، از حال شما آسانتر خواهد بود.
\v 15 و تو ای کَفَرناحوم که سر به آسمان افراشته‌ای، تا به جهنّم سرنگون خواهی شد.
\v 16 آنکه شما را شنود، مرا شنیده و کسی که شما را حقیر شمارد، مرا حقیر شمرده و هر که مرا حقیر شمارد، فرستندهٔ مرا حقیر شمرده باشد.
\v 17 پس آن هفتاد نفر با خرمی برگشته، گفتند، ای خداوند، دیوها هم به اسم تو ما را اطاعت می‌کنند.
\v 18 بدیشان گفت، من شیطان را دیدم که چون صاعقه از آسمان می‌افتد.
\v 19 اینک شما را قوّت می‌بخشم که ماران و عقربها و تمامی قوّت دشمن را پایمال کنید و چیزی هرگز به شما ضرر نخواهد رسانید.
\v 20 ولی از این شادی مکنید که ارواح شما را اطاعت می‌کنند بلکه بیشتر شاد باشید که نامهای شما در آسمان نوشته شده است.
\v 21 در همان ساعت، عیسی در روح وجد نموده گفت، ای پدر مالک آسمان و زمین، تو را سپاس می‌کنم که این امور را از دانایان و خردمندان مخفی داشتی و بر کودکان آشکار ساختی. بلی ای پدر، چونکه همچنین منظور نظر تو افتاد.
\v 22 همه چیز را پدرم به من سپرده است. و هیچ‌کس نمی‌داند که پسر کیست، جز پدر و نه که پدر کیست، غیر از پسر و هر که پسر بخواهد برای او آشکار سازد.
\v 23 و در خلوت به شاگردان خود روی کرده، گفت، خوشابه‌حال چشمانی که آنچه شما می‌بینید، می‌بینند.
\v 24 زیرا به شما می‌گویم، بسیاری از انبیا و پادشاهان می‌خواستند آنچه شما می‌بینید، بنگرند و ندیدند و آنچه شما می‌شنوید، بشنوند و نشنیدند.
\v 25 ناگاه یکی از فقها برخاسته، از روی امتحان به وی گفت، ای استاد چه کنم تا وارث حیات جاودانی گردم؟
\v 26 به وی گفت، در تورات چه نوشته شده است و چگونه می‌خوانی؟
\v 27 جواب داده، گفت، اینکه خداوند خدای خود را به تمامی دل و تمامی جان و تمامی توانایی و تمامی فکر خود محبّت نما و همسایه خود را مثل خود.
\v 28 گفت، نیکو جواب گفتی. چنین بکن که خواهی زیست.
\v 29 امّا او چون خواست خود را تبرئه نماید، به عیسی گفت، و همسایه من کیست؟
\v 30 عیسی در جواب وی گفت، مردی که از اورشلیم به‌سوی اریحا می‌رفت، به دستهای دزدان افتاد و او را برهنه کرده، مجروح ساختند و او را نیمه جان واگذارده، رفتند.
\v 31 اتّفاقاً کاهنی از آن راه می‌آمد، چون او را دید از کناره دیگر رفت.
\v 32 همچنین شخصی لاوی نیز از آنجا عبور کرده، نزدیک آمد و بر او نگریسته از کناره دیگر رفت.
\v 33 امّا شخصی سامری که مسافر بود، نزد وی آمده، چون او را دید، دلش بر وی بسوخت.
\v 34 پس پیش آمده، بر زخمهای او روغن و شراب ریخته، آنها را بست و او را بر حیوان خود سوار کرده، به کاروانسرایی رسانید و از او مراقبت کرد
\v 35 بامدادان چون روانه می‌شد، دو دینار درآورده، به سرایدار داد و بدو گفت این شخص را مراقبت کن و آنچه بیش از این خرج کنی، در حین بازگشت به تو دهم.
\v 36 پس به نظر تو کدام یک از این سه نفر همسایه بود با آن شخص که به دست دزدان افتاد؟
\v 37 گفت، آنکه بر او رحمت کرد. عیسی به وی گفت، برو و تو نیز همچنان کن.
\v 38 و هنگامی که می‌رفتند، او وارد دهکده‌ای شد و زنی که مرتاه نام داشت، او را به خانهٔ خود پذیرفت.
\v 39 و او را خواهری مریم نام بود که نزد پاهای عیسی نشسته، کلام او را می‌شنید.
\v 40 امّا مرتاه بجهت زیادی خدمت آشفته بود. پس نزدیک آمده، گفت، ای خداوند، آیا تو را باکی نیست که خواهرم مرا واگذارد که تنها خدمت کنم؟ او را بفرما تا مرا یاری کند.
\v 41 عیسی در جواب وی گفت، ای مرتاه، ای مرتاه، تو در چیزهای بسیار اندیشه و اضطراب داری.
\v 42 امّا یک چیز لازم است و مریم آن نصیب خوب را اختیار کرده است که از او گرفته نخواهد شد.