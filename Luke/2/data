\c 2
\p
\v 1 و در آن ایّام حکمی از آگوستوسِ قیصر صادر گشت که تمام جهان را اسم‌نویسی کنند.
\v 2 و این اسم‌نویسی اوّلین بود در هنگامی که کرینیوس فرماندار سوریه بود.
\v 3 پس همهٔ مردم هر یک به شهر خود برای اسم‌نویسی می‌رفتند.
\v 4 و یوسف نیز از جلیل از شهر ناصره به یهودیّه به شهر داوود که بیت‌لِحِم نام داشت، رفت. زیرا که او از خاندان و آل داوود بود.
\v 5 تا نام او با مریم که زن نامزدشدهٔ او بود و نزدیک به زاییدن بود، ثبت گردد.
\v 6 و وقتی که ایشان در آنجا بودند، هنگام وضع حمل او رسیده،
\v 7 پسر نخستین خود را زایید. و او را در قنداقه پیچیده، در آخور خوابانید. زیرا که برای ایشان در مهمانسرا جای نبود.
\v 8 و در آن نواحی، شبانان در صحرا به‌سر می‌بردند و در شب پاسبانی گله‌های خویش می‌کردند.
\v 9 ناگاه فرشتهٔ خداوند بر ایشان ظاهر شد و کبریایی خداوند بر گرد ایشان تابید و بی‌اندازه ترسان گشتند.
\v 10 فرشته ایشان را گفت: مترسید، زیرا اینک بشارتِ خوشیِ عظیم به شما می‌دهم که برای همهٔ قوم خواهد بود.
\v 11 که امروز برای شما در شهر داوود، نجات دهنده‌ای که مسیح خداوند باشد متولد شد.
\v 12 و علامت برای شما این است که کودکی در قنداقه پیچیده و در آخور خوابیده خواهید یافت.
\v 13 در همان حال فوجی از لشکر آسمانی با فرشته حاضر شده، خدا را ستایش‌کنان می‌گفتند،
\v 14 خدا را در عالم اعلیٰ جلال و بر زمین آرامش و در میان مردم رضامندی باد.
\v 15 و چون فرشتگان از نزد ایشان به آسمان رفتند، شبانان با یکدیگر گفتند: الآن به بیت‌لِحِم برویم و این چیزی را که واقع شده و خداوند آن را به ما اعلام نموده است ببینیم.
\v 16 پس به شتاب رفته، مریم و یوسف و آن طفل را در آخور خوابیده یافتند.
\v 17 چون این را دیدند، آن سخنی را که دربارهٔ طفل بدیشان گفته شده بود، بطور گسترده پخش کردند.
\v 18 و هر که می‌شنید از آنچه شبانان بدیشان گفتند: تعجّب می‌نمود.
\v 19 امّا مریم در دل خود متفکّر شده، این همه سخنان را نگاه می‌داشت.
\v 20 و شبانان خدا را تمجید و ستایش‌کنان برگشتند، به‌سبب همه آن اموری که دیده و شنیده بودند، چنانکه به ایشان گفته شده بود.
\v 21 و چون روز هشتم، وقت ختنهٔ طفل رسید، او را عیسی نام نهادند، چنانکه فرشته قبل از قرار گرفتن او در رَحِم، او را نامیده بود.
\v 22 و چون ایّام تطهیر او برحسب شریعت موسی رسید، او را به اورشلیم بردند تا به خداوند تقدیم کنند.
\v 23 چنانکه در شریعت خداوند مکتوب است که، هر پسری که رحم را گشاید، مقدّس خداوند خوانده شود.
\v 24 و تا قربانی گذرانند، چنانکه در شریعت خداوند مقرّر است، یعنی جفت فاخته‌ای یا دو جوجه کبوتر.
\v 25 و اینک شخصی شَمعون نام در اورشلیم بود که مرد صالح و دیندار و منتظر تسلّی اسرائیل بود و روح‌القدس بر وی بود.
\v 26 و از روح‌القدس بدو وحی رسیده بود که تا مسیح خداوند را نبینی مرگ را نخواهی دید.
\v 27 پس به راهنمایی روح، به معبد درآمد و چون والدینش آن طفل یعنی عیسی را آوردند تا رسوم شریعت را برای او به عمل آورند،
\v 28 او را در آغوش خود کشیده و خدا را متبارک خوانده، گفت:
\v 29 حال ای خداوند بندهٔ خود را بگذار تا به سلامتی برود، برحسب کلام خود.
\v 30 زیرا که چشمان من نجات تو را دیده است،
\v 31 که آن را پیش روی همهٔ امّت‌ها مهیّا ساختی.
\v 32 نوری که مکاشفه برای امّت‌ها کند و قوم تو اسرائیل را جلال بُوَد.
\v 33 و یوسف و مادرش از آنچه دربارهٔ او گفته شد، تعجّب نمودند.
\v 34 پس شَمعون ایشان را برکت داده، به مادرش مریم گفت: اینک این طفل قرار داده شد، برای افتادن و برخاستن بسیاری در اسرائیل و برای آیتی که به خلاف آن خواهند گفت.
\v 35 و در قلب تو نیز شمشیری فرو خواهد رفت تا افکار دلهای بسیاری آشکار شود.
\v 36 و در آنجا نبیه‌ای بود، حنّا نام، دختر فَنُوئیل از قبیلهٔ اَشِیر بسیار سالخورده، که از زمان بکارت هفت سال با شوهر به‌سر برده بود.
\v 37 و قریب به هشتاد و چهار سال بود که او بیوه گشته از معبد جدا نمی‌شد، بلکه شبانه روز، به روزه و شفاعتها در عبادت مشغول می‌بود.
\v 38 او در همان ساعت در آمده، خدا را شکر نمود و دربارهٔ او به همهٔ منتظرین نجات در اورشلیم، تکلّم نمود.
\v 39 و چون تمامی رسوم شریعت خداوند را به پایان برده بودند، به شهر خود ناصرهٔ جلیل بازگشت کردند.
\v 40 و طفل رشد کرده، به روح قوی می‌گشت و از حکمت پر شده، فیض خدا بر وی می‌بود.
\v 41 و والدین او هر ساله بجهت عید فِصَح، به اورشلیم می‌رفتند.
\v 42 و چون دوازده ساله شد، موافق رسم عید، به اورشلیم آمدند.
\v 43 و چون روزها را تمام کرده، بازگشت می‌نمودند، آن طفل یعنی عیسی، در اورشلیم توقّف نمود و یوسف و مادرش نمی‌دانستند.
\v 44 بلکه چون گمان می‌بردند که او در کاروان است، سفر یکروزه کردند و او را در میان خویشان و آشنایان خود می‌جستند.
\v 45 و چون او را نیافتند، در طلب او به اورشلیم برگشتند.
\v 46 و بعد از سه روز، او را در معبد یافتند که در میان معلّمان نشسته، سخنان ایشان را می‌شنود و از ایشان سؤال می‌کرد.
\v 47 و هر که سخن او را می‌شنید، از فهم و جوابهای او متحیّر می‌گشت.
\v 48 چون ایشان او را دیدند، مضطرب شدند. پس مادرش به وی گفت: ای فرزند چرا با ما چنین کردی؟ اینک پدرت و من غمناک گشته تو را جستجو می‌کردیم.
\v 49 او به ایشان گفت: از بهر چه مرا طلب می‌کردید، مگر ندانسته‌اید که باید من در امور پدر خود باشم؟
\v 50 ولی آن سخنی را که بدیشان گفت: نفهمیدند.
\v 51 پس با ایشان روانه شده، به ناصره آمد و مطیع ایشان می‌بود و مادرِ او تمامی این امور را در خاطر خود نگاه می‌داشت.
\v 52 و عیسی در حکمت و قامت و رضامندی نزد خدا و مردم پیشرفت می‌کرد.