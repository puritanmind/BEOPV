\c 6
\p
\v 1 و واقع شد در سَبَّت دوم بعد اوّلین، که او از میان کشت‌زارها می‌گذشت و شاگردانش خوشه‌ها می‌چیدند و به کف مالیده می‌خوردند.
\v 2 و بعضی از فریسیان بدیشان گفتند، چرا کاری می‌کنید که انجام آن در سَبَّت جایز نیست.
\v 3 عیسی در جواب ایشان گفت، آیا نخوانده‌اید آنچه داوود و رفقایش کردند در وقتی که گرسنه بودند،
\v 4 که چگونه به خانه خدا درآمده، نان تقدیمی را گرفته بخورد و به رفقای خود نیز داد که خوردن آن جز به کاهنان روا نیست؟
\v 5 پس بدیشان گفت، پسر انسان مالک روز سَبَّت نیز هست.
\v 6 و در سَبَّت دیگر به کنیسه درآمده تعلیم می‌داد و در آنجا مردی بود که دست راستش خشک بود.
\v 7 و کاتبان و فریسیان چشم بر او داشتند که شاید در سَبَّت شفا دهد تا اتهامی بر علیه او یابند.
\v 8 او خیالات ایشان را درک نموده، بدان مرد دست خشک گفت، برخیز و در میان بایست. در حال برخاسته بایستاد.
\v 9 عیسی بدیشان گفت، از شما چیزی می‌پرسم که در روز سَبَّت کدام رواست، نیکویی کردن یا بدی؟ رهانیدن جان یا هلاک کردن؟
\v 10 پس چشم خود را بر همهٔ ایشان گردانیده، به آن مرد گفت، دست خود را دراز کن. او چنان کرد و فوراً دستش مثل دست دیگر صحیح گشت.
\v 11 امّا ایشان از خشم پر گشته به یکدیگر می‌گفتند که، با عیسی چه کنند.
\v 12 و در آن روزها بر فراز کوه برآمد تا دعا کند و آن شب را در عبادت خدا به صبح آورد.
\v 13 و چون روز شد، شاگردان خود را پیش طلبیده دوازده نفر از ایشان را انتخاب کرده، ایشان را نیز رسول خواند.
\v 14 یعنی شَمعون که او را پِطرُس نیز نام نهاد و برادرش آندریاس، یعقوب و یوحنّا، فیلیپُس و بَرْتولُما،
\v 15 مَتّی و توما، یعقوب پسر حلْفی و شَمعون معروف به غیور.
\v 16 یهودا برادر یعقوب و یهودای اِسْخَریوطی که تسلیم‌کنندهٔ وی بود.
\v 17 و با ایشان به زیر آمده، بر جای هموار بایستاد و جمعی از شاگردان وی و گروهی بسیار از قوم، از تمام یهودیّه و اورشلیم و کناره دریای صُور و صیدون آمدند تا کلام او را بشنوند و از امراض خود شفا یابند.
\v 18 و کسانی که از ارواح پلید معذب بودند، شفا یافتند
\v 19 و تمام آن گروه می‌خواستند او را لمس کنند زیرا قوّتی از وی صادر شده، همه را شفا می‌بخشید.
\v 20 پس نظر خود را به شاگردان خویش افکنده، گفت، خوشابه‌حال شما ای فقیران، زیرا ملکوت خدا از آن شما است.
\v 21 خوشابه‌حال شما که اکنون گرسنه‌اید، زیرا که سیر خواهید شد. خوشابه‌حال شما که اکنون گریانید، زیرا خواهید خندید.
\v 22 خوشابه‌حال شما وقتی که مردم بخاطر پسر انسان از شما نفرت گیرند و شما را از خود جدا سازند و دشنام دهند و نام شما را مثل شریر بیرون کنند.
\v 23 در آن روز شاد باشید و وجد نمایید زیرا اینک اجر شما در آسمان عظیم می‌باشد، زیرا که به همینطور پدران ایشان با انبیا رفتار نمودند.
\v 24 امّا وای بر شما ای ثروتمندان زیرا که تسلّی خود را یافته‌اید.
\v 25 وای بر شما ای سیرشدگان، زیرا گرسنه خواهید شد. وای بر شما که الآن خندانید زیرا که ماتم و گریه خواهید کرد.
\v 26 وای بر شما وقتی که همهٔ مردم شما را تحسین کنند، زیرا همچنین پدران ایشان با انبیای دروغین کردند.
\v 27 امّا ای شنوندگان شما را می‌گویم دشمنان خود را دوست دارید و با کسانی که از شما نفرت دارند، نیکی کنید.
\v 28 و هر که شما را لعن کند، برای او برکت بطلبید و برای هرکه با شما کینه دارد، دعای خیر کنید.
\v 29 و هرکه بر رخسار تو زَنَد، دیگری را نیز به‌سوی او بگردان و کسی که ردای تو را بگیرد، پیراهن را نیز از او مضایقه مکن.
\v 30 هرکه از تو سؤال کند بدو بده و هر که مال تو را گیرد از وی باز مخواه.
\v 31 و چنانکه می‌خواهید مردم با شما عمل کنند، شما نیز به همانطور با ایشان رفتار نمایید.
\v 32 زیرا اگر دوستداران خود را محبّت نمایید، شما را چه برتری است؟ زیرا گناهکاران هم دوستداران خود را محبّت می‌نمایند.
\v 33 و اگر احسان کنید با هر که به شما احسان کند، چه برتری دارید؟ چونکه گناهکاران نیز چنین می‌کنند.
\v 34 و اگر قرض دهید به آنانی که امید بازگرفتن از ایشان دارید، شما را چه برتری است؟ زیرا گناهکاران نیز به گناهکاران قرض می‌دهند تا از ایشان عوض گیرند.
\v 35 بلکه دشمنان خود را محبّت نمایید و احسان کنید و بدون امید عوض، قرض دهید زیرا که پاداش شما عظیم خواهد بود و پسران حضرت اعلیٰ خواهید بود چونکه او با ناسپاسان و بدکاران مهربان است.
\v 36 پس رحیم باشید چنانکه پدر شما نیز رحیم است.
\v 37 داوری مکنید تا بر شما داوری نشود و حکم مکنید تا بر شما حکم نشود و عفو کنید تا آمرزیده شوید.
\v 38 بدهید تا به شما داده شود. زیرا پیمانهٔ خوب، فشرده و تکانداده و لبریز شده را در دامن شما خواهند گذارد. زیرا که به همان پیمانه‌ای که می‌پیمایید برای شما پیموده خواهد شد.
\v 39 پس برای ایشان مثلی زد که آیا می‌تواند کور، کور را راهنمایی کند؟ آیا هر دو در گودال نمی‌افتند؟
\v 40 شاگرد از معلّم خویش بهتر نیست امّا هر که کامل شده باشد، مثل استاد خود خواهد بود.
\v 41 و چرا خسی را که در چشم برادر تو است می‌بینی و چوبی را که در چشم خود داری نمی‌یابی؟
\v 42 و چگونه بتوانی برادر خود را گویی، ای برادر اجازه ده تا خس را از چشم تو برآورم و چوبی را که در چشم خود داری نمی‌بینی؟ ای ریاکار اوّل چوب را از چشم خود بیرون کن، آنگاه به خوبی خواهی دید تا خس را از چشم برادر خود برآوری.
\v 43 زیرا هیچ درخت نیکو، میوهٔ بد بار نمی‌آوَرَد و نه درخت بد، میوهٔ نیکو آوَرَد.
\v 44 زیرا که هر درخت از میوه‌اش شناخته می‌شود. از خار انجیر را نمی‌یابند و از بوته، انگور را نمی‌چینند.
\v 45 آدم نیکو از خزانهٔ خوب دل خود، چیز نیکو برمی‌آورد و شخص شریر از خزانهٔ بد دل خویش، چیز بد بیرون می‌آورد. زیرا که از زیادی دل زبان سخن می‌گوید.
\v 46 و چرا مرا، خداوندا خداوندا، می‌گویید و آنچه می‌گویم به عمل نمی‌آورید؟
\v 47 هر که نزد من آید و سخنان مرا بشنود و آنها را بجا آورد، شما را نشان می‌دهم که به چه کس شباهت دارد.
\v 48 مثل شخصی است که خانه‌ای می‌ساخت و زمین را کنده، گود نمود و بنیادش را بر سنگ نهاد. پس چون سیلاب آمده، سیل بر آن خانه زور آورد، نتوانست آن را تکان دهد زیرا که بر سنگ بنا شده بود.
\v 49 امّا هر که شنید و به عمل نیاورد، مانند شخصی است که خانه‌ای بر روی زمین بی‌بنیاد بنا کرد که چون سیل بر آن صدمه زد، فوراً افتاد و خرابی آن خانه عظیم بود.