\c 23
\p
\v 1 پس تمام جماعت ایشان برخاسته، او را نزد پیلاطُس بردند.
\v 2 و شکایت بر او آغاز نموده، گفتند، این شخص را یافته‌ایم که قوم را گمراه می‌کند و از مالیات دادن به قیصر منع می‌نماید و می‌گوید که خود مسیح و پادشاه است.
\v 3 پس پیلاطُس از او پرسیده، گفت، آیا تو پادشاه یهود هستی؟ او در جواب وی گفت، تو می‌گویی.
\v 4 آنگاه پیلاطُس به رؤسای کاهنان و همهٔ قوم گفت که، در این شخص هیچ عیبی نمی‌یابم.
\v 5 ایشان شدت نموده، گفتند که، قوم را می‌شوراند و در تمام یهودیّه از جلیل گرفته تا به اینجا تعلیم می‌دهد.
\v 6 چون پیلاطُس نام جلیل را شنید، پرسید که آیا این مرد جلیلی است؟
\v 7 و چون مطلع شد که از ولایت هیرودیس است او را نزد وی فرستاد، چونکه هیرودیس در آن ایّام در اورشلیم بود.
\v 8 امّا هیرودیس چون عیسی را دید، بی‌اندازه شاد گردید زیرا که مدّت مدیدی بود می‌خواست او را ببیند چونکه شهرت او را بسیار شنیده بود و مترصّد می‌بود که معجزه‌ای از او بیند.
\v 9 پس چیزهای بسیار از وی پرسید امّا او به وی هیچ جواب نداد.
\v 10 و رؤسای کاهنان و کاتبان حاضر شده، به شدت بر وی اتهام می‌زدند.
\v 11 پس هیرودیس با سربازان خود او را بی‌حرمتی نموده و استهزا کرده، لباس فاخر بر او پوشانید و نزد پیلاطُس او را باز فرستاد.
\v 12 و در همان روز پیلاطُس و هیرودیس با یکدیگر مصالحه کردند، زیرا قبل از آن در میانشان دشمنی بود.
\v 13 پس پیلاطُس رؤسای کاهنان و سرادران و قوم را خوانده،
\v 14 به ایشان گفت، این مرد را نزد من آوردید که قوم را می‌شوراند. اکنون من او را در حضور شما امتحان کردم و از آنچه بر او ادّعا می‌کنید اثری نیافتم.
\v 15 و نه هیرودیس هم زیرا که شما را نزد او فرستادم و اینک هیچ عمل مستوجب قتل از او صادر نشده است.
\v 16 پس او را تنبیه نموده، رها خواهم کرد.
\v 17 زیرا او را لازم بود که هر عیدی کسی را برای ایشان آزاد کند.
\v 18 آنگاه همه فریاد کرده، گفتند، او را هلاک کن و برْاَبّا را برای ما رها فرما.
\v 19 و او شخصی بود که به‌سبب شورش و قتلی که در شهر واقع شده بود، در زندان افکنده شده بود.
\v 20 باز پیلاطُس ندا کرده، خواست که عیسی را رها کند.
\v 21 امّا ایشان فریاد زده گفتند، مصلوبش کن، مصلوبش کن.
\v 22 بار سوم به ایشان گفت، چرا؟ چه بدی کرده است؟ من هیچ علتی برای مرگ در او نیافتم. پس او را تنبیه کرده و رها می‌کنم.
\v 23 امّا ایشان به صداهای بلند مصرانه خواستند که مصلوب شود. و صداهای ایشان و رؤسای کاهنان غالب آمد.
\v 24 پس پیلاطُس فرمود که برحسب خواهش ایشان بشود.
\v 25 و آن کس را که به‌سبب شورش و قتل در زندان حبس بود که خواستند، به ایشان رها کرد و عیسی را به خواهش ایشان سپرد.
\v 26 و چون او را می‌بردند، شَمعون قیرَوانی را که از صحرا می‌آمد مجبور ساخته، صلیب را بر او گذاردند تا از عقب عیسی ببرد.
\v 27 و گروهی بسیار از قوم و زنانی که بر سینه می‌زدند و برای او ماتم می‌گرفتند، از پی او روانه شدند.
\v 28 آنگاه عیسی به‌سوی آن زنان روی گردانیده، گفت، ای دختران اورشلیم برای من گریه مکنید، بلکه بجهت خود و اولاد خود ماتم کنید.
\v 29 زیرا اینک روزهایی می‌آید که در آنها خواهند گفت، خوشابه‌حال نازادگان و رحمهایی که بار نیاوردند و پستانهایی که شیر ندادند.
\v 30 و در آن هنگام به کوه‌ها خواهند گفت که، بر ما بیفتید و به تلها که، ما را بپوشانید.
\v 31 زیرا اگر این کارها را به چوب تر کردند، به چوب خشک چه خواهد شد؟
\v 32 و دو نفر دیگر را که جنایتکار بودند نیز آوردند تا ایشان را با او بکشند.
\v 33 و چون به مکانی که آن را کاسه سر می‌گویند رسیدند، او را در آنجا با آن دو جنایتکار، یکی بر طرف راست و دیگری بر چپ او مصلوب کردند.
\v 34 عیسی گفت، ای پدر اینها را بیامرز، زیرا که نمی‌دانند چه می‌کنند. پس جامه‌های او را تقسیم کردند و قرعه افکندند.
\v 35 و گروهی به تماشا ایستاده بودند. و بزرگان نیز تمسخرکنان با ایشان می‌گفتند، دیگران را نجات داد. پس اگر او مسیح و برگزیده خدا می‌باشد خود را برهاند.
\v 36 و سپاهیان نیز او را استهزا می‌کردند و آمده، او را سرکه می‌دادند،
\v 37 و می‌گفتند، اگر تو پادشاه یهود هستی خود را نجات ده.
\v 38 و بر سر او تقصیرنامه‌ای نوشتند به خط یونانی و رومی و عبرانی که این است پادشاه یهود.
\v 39 و یکی از آن دو جنایتکار مصلوب بر وی کفر گفت که اگر تو مسیح هستی خود را و ما را برهان.
\v 40 امّا آن دیگری جواب داده، او را نهیب کرد و گفت، مگر تو از خدا نمی‌ترسی؟ چونکه تو نیز زیر همین حکمی.
\v 41 و امّا ما به عدالت، چونکه جزای اعمال خود را یافته‌ایم، امّا این شخص هیچ‌کار بی‌جا نکرده است.
\v 42 پس به عیسی گفت، ای خداوند، مرا به یاد آور هنگامی که به ملکوت خود آیی.
\v 43 عیسی به وی گفت، هرآینه به تو می‌گویم امروز با من در فردوس خواهی بود.
\v 44 و تقریباً از ساعت ششم تا ساعت نهم، تاریکی تمام روی زمین را فرو گرفت.
\v 45 و خورشید تاریک گشت و پرده قدس از میان بشکافت.
\v 46 و عیسی به صدای بلند صدا زده، گفت، ای پدر به دستهای تو روح خود را می‌سپارم. این را بگفت و جان را تسلیم نمود.
\v 47 امّا یوزباشی چون این ماجرا را دید، خدا را تمجید کرده، گفت، در حقیقت، این مرد صالح بود.
\v 48 و تمامی گروه که برای این تماشا جمع شده بودند چون این وقایع را دیدند، سینه زنان برگشتند.
\v 49 و همهٔ آشنایان او از دور ایستاده بودند، با زنانی که از جلیل او را پیروی کرده بودند تا این امور را ببینند.
\v 50 و اینک یوسف نامی از اهل شورا که مرد نیکو و صالح بود،
\v 51 که در رأی و عمل ایشان مشارکت نداشت و از اهل رامه، یکی از شهرهای یهودیان بود و خودش هم انتظار ملکوت خدا را می‌کشید،
\v 52 نزدیک پیلاطُس آمده، جسد عیسی را طلب نمود.
\v 53 پس آن را پایین آورده، در کتان پیچید و در قبری که از سنگ تراشیده بود و هیچ‌کس ابداً در آن دفن نشده بود سپرد.
\v 54 و آن روز تهیه بود و سَبَّت نزدیک می‌شد.
\v 55 و زنانی که در عقب او از جلیل آمده بودند، از پی او رفتند و قبر و چگونگی گذاشته شدنِ بدن او را دیدند.
\v 56 پس برگشته، حنوط و عطریّات مهیّا ساختند و روز سَبَّت را به حسب حکم آرام گرفتند.
