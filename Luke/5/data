\c 5
\p
\v 1 و هنگامی که گروهی بر وی ازدحام می‌نمودند تا کلام خدا را بشنوند، او به کنار دریاچهٔ جنیسارت ایستاده بود.
\v 2 و دو قایق را در کنار دریاچه ایستاده دید که صیادان از آنها بیرون آمده، دامهای خود را شست و شو می‌نمودند.
\v 3 پس به یکی از آن دو قایق که مال شَمعون بود سوار شده، از او درخواست نمود که از خشکی اندکی دور ببرد. پس در قایق نشسته، مردم را تعلیم می‌داد.
\v 4 و چون از سخن گفتن فارغ شد، به شَمعون گفت، به میانه دریاچه بران و تورهای خود را برای شکار بیندازید.
\v 5 شَمعون در جواب وی گفت، ای استاد، تمام شب را رنج برده چیزی نگرفتیم، امّا به حکم تو، تور را خواهیم انداخت.
\v 6 و چون چنین کردند، مقداری زیاد از ماهی صید کردند، چنانکه نزدیک بود تور ایشان گسسته شود.
\v 7 و به رفقای خود که در قایق دیگر بودند اشاره کردند که آمده ایشان را امداد کنند. پس آمده هر دو قایق را پر کردند چنان که نزدیک بود غرق شوند.
\v 8 شَمعون پِطرُس چون این را دید، بر پاهای عیسی افتاده، گفت، ای خداوند از من دور شو زیرا مردی گناهکارم.
\v 9 چونکه به‌سبب صید ماهی که کرده بودند، دهشت بر او و همه رفقای وی مستولی شده بود.
\v 10 و هم چنین نیز بر یعقوب و یوحنّا پسران زِبِدی که شریک شَمعون بودند. عیسی به شَمعون گفت، مترس. پس از این مردم را صید خواهی کرد.
\v 11 پس چون قایقها را به کنار آوردند، همه را ترک کرده، از پی او روانه شدند.
\v 12 و چون او در شهری از شهرها بود، ناگاه مردی پر از جذام آمده، چون عیسی را دید، به روی در افتاد و از او درخواست کرده، گفت، خداوندا، اگر خواهی می‌توانی مرا پاک سازی.
\v 13 پس او دست آورده، وی را لمس نمود و گفت، می‌خواهم. پاک شو. که فوراً جذام از او زایل شد.
\v 14 و او را قدغن کرد که هیچ‌کس را خبر مده، بلکه رفته خود را به کاهن بنما و هدیه‌ای بجهت پاک شدن خود، بطوری که موسی فرموده است، بگذران تا برای ایشان شهادتی شود.
\v 15 امّا خبر او بیشتر شهرت یافت و گروهی بسیار جمع شدند تا کلام او را بشنوند و از مرضهای خود شفا یابند،
\v 16 و او به ویرانه‌ها کناره گرفته، و دعا می‌کرد.
\v 17 روزی از روزها واقع شد که او تعلیم می‌داد و فریسیان و فقها که از همه شهرهای جلیل و یهودیّه و اورشلیم آمده، نشسته بودند و قدرت خداوند برای شفای ایشان صادر می‌شد،
\v 18 که ناگاه چند نفر شخصی مفلوج را بر بستری آوردند و می‌خواستند او را داخل کنند تا پیش روی وی بگذارند.
\v 19 و چون به‌سبب انبوهی مردم راهی نیافتند که او را به خانه درآورند، بر پشت‌بام رفته، او را با تختش از میان سفالها در وسط پیش عیسی گذاردند.
\v 20 چون او ایمان ایشان را دید، به وی گفت، ای مرد، گناهان تو آمرزیده شد.
\v 21 آنگاه کاتبان و فریسیان در خود تفکّر نموده، می‌گفتند، این کیست که کفر می‌گوید؟ جز تنها خدا کیست که بتواند گناهان را بیامرزد؟
\v 22 عیسی افکار ایشان را درک نموده، در جواب ایشان گفت، چرا در دل خود تفکّر می‌کنید؟
\v 23 کدام آسان‌تر است، گفتن اینکه گناهان تو آمرزیده شد، یا گفتن اینکه برخیز و راه برو؟
\v 24 امّا تا بدانید که پسر انسان را اقتدار آمرزیدن گناهان بر روی زمین هست، مفلوج را گفت، تو را می‌گویم برخیز و بستر خود را برداشته، به خانه خود برو.
\v 25 بلافاصله برخاسته، پیش ایشان آنچه بر آن خوابیده بود برداشت و خدا را ستایش‌کنان به خانه خود روانه شد.
\v 26 و حیرت همه را فرو گرفت و خدا را تمجید می‌نمودند و ترس بر ایشان مستولی شده، گفتند، امروز چیزهای عجیب دیدیم.
\v 27 از آن پس بیرون رفته، باجگیری را که لاوی نام داشت، بر باجگاه نشسته دید. او را گفت، از پی من بیا.
\v 28 در حال همه چیز را ترک کرده، برخاست و در عقب وی روانه شد.
\v 29 و لاوی ضیافتی بزرگ در خانه خود برای او کرد و جمعی بسیار از باجگیران و دیگران با ایشان نشستند.
\v 30 امّا کاتبان ایشان و فریسیان شِکوه کردند، به شاگردان او گفتند، برای چه با باجگیران و گناهکاران می‌خورید و می‌آشامید؟
\v 31 عیسی در جواب ایشان گفت، تندرستان احتیاج به طبیب ندارند بلکه مریضان.
\v 32 و نیامده‌ام تا پارسایان بلکه تا گناهکاران را به توبه بخوانم.
\v 33 پس به وی گفتند، از چه سبب شاگردان یحیی روزه بسیار می‌دارند و دعا می‌کنند و همچنین شاگردان فریسیان نیز، امّا شاگردان تو می‌خورند و می‌آشامند؟
\v 34 بدیشان گفت، آیا می‌توانید پسران خانه عروسی را مادامی که داماد با ایشان است روزه‌دار سازید؟
\v 35 بلکه روزهایی خواهد آمد که داماد از ایشان گرفته شود، آنگاه در آن روزها روزه خواهند گرفت.
\v 36 و مثلی برای ایشان آورد که هیچ‌کس پارچه‌ای از جامه نو را بر جامه کهنه وصله نمی‌کند والاّ آن نو را پاره کند و وصله‌ای که از نو گرفته شد نیز در خور آن کاهنان نَبُوَد.
\v 37 و هیچ‌کس شراب نو را در مشکهای کهنه نمی‌ریزد والاّ شراب نو، مشکها را پاره می‌کند و خودش ریخته و مشکها تباه می‌گردد.
\v 38 بلکه شراب نو را در مشکهای نو باید ریخت تا هر دو محفوظ بماند.
\v 39 و کسی نیست که چون [شراب] کهنه را نوشیده بلافاصله نو را طلب کند، زیرا می‌گوید، کهنه بهتر است.