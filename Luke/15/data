\c 15
\p
\v 1 و چون همه باجگیران و گناهکاران به نزدش می‌آمدند تا کلام او را بشنوند،
\v 2 فریسیان و کاتبان همهمه‌کنان می‌گفتند، این شخص، گناهکاران را می‌پذیرد و با ایشان می‌خورد.
\v 3 پس برای ایشان این مثل را زده، گفت،
\v 4 کیست از شما که صد گوسفند داشته باشد و یکی از آنها گم شود که آن نود و نه را در صحرا نگذارد و از عقب آن گمشده نرود تا آن را بیابد؟
\v 5 پس چون آن را یافت، به شادی بر دوش خود می‌گذارد،
\v 6 و به خانه آمده، دوستان و همسایگان را می‌طلبد و بدیشان می‌گوید با من شادی کنید زیرا گوسفند گمشده خود را یافته‌ام.
\v 7 به شما می‌گویم که، بر این منوال خوشی در آسمان خواهد بود به‌سبب توبهٔ یک گناهکار، بیشتر از نود و نُه پارسا که احتیاج به توبه ندارند.
\v 8 یا کدام زن است که ده درهم داشته باشد هرگاه یک درهم گم شود، چراغی افروخته، خانه را جاروب نکند و به دقت تفحّص ننماید تا آن را بیابد؟
\v 9 و چون یافت، دوستان و همسایگان خود را جمع کرده، می‌گوید، با من شادی کنید زیرا درهم گمشده را پیدا کرده‌ام.
\v 10 همچنین به شما می‌گویم شادی برای فرشتگان خدا روی می‌دهد به‌سبب یک خطاکار که توبه کند.
\v 11 باز گفت، شخصی را دو پسر بود.
\v 12 روزی پسر کوچک به پدر خود گفت، ای پدر، سهم اموالی که باید به من رسد، به من بده. پس او مایملک خود را بر این دو تقسیم کرد.
\v 13 و چندی نگذشت که آن پسر کوچکتر، آنچه داشت جمع کرده، به سرزمینی دور سفر کرد و به زندگی عیّاشی، سرمایهٔ خود را تلف نمود.
\v 14 و چون تمام را صرف نموده بود، قحطی سخت در آن دیار حادث گشت و او به احتیاج در افتاد.
\v 15 پس رفته، خود را به یکی از اهل آن سرزمین پیوست. وی او را به املاک خود فرستاد تا خوکبانی کند.
\v 16 و آرزو می‌داشت که شکم خود را از پوسته‌هایی که خوکان می‌خوردند سیر کند و هیچ‌کس او را چیزی نمی‌داد.
\v 17 آخر به خود آمده، گفت، چقدر از کارگران پدرم نان فراوان دارند و من از گرسنگی هلاک می‌شوم!
\v 18 برخاسته، نزد پدر خود می‌روم و بدو خواهم گفت، ای پدر به آسمان و به حضور تو گناه کرده‌ام،
\v 19 و دیگر شایستهٔ آن نیستم که پسر تو خوانده شوم؛ مرا چون یکی از کارگران خود بگیر.
\v 20 بلافاصله برخاسته، به‌سوی پدر خود روانه شد. امّا هنوز دور بود که پدرش او را دیده، ترحّم نمود و دوان دوان آمده، او را در آغوش خود کشیده، بوسید.
\v 21 پسر به وی گفت، ای پدر به آسمان و به حضور تو گناه کرده‌ام و بعد از این لایق آن نیستم که پسر تو خوانده شوم.
\v 22 امّا پدر به غلامان خود گفت، جامه بهترین را از خانه آورده، بدو بپوشانید و انگشتری بر دستش کنید و کفش بر پاهایش،
\v 23 و گوساله پرواری را آورده ذبح کنید تا بخوریم و شادی نماییم.
\v 24 زیرا که این پسر من مرده بود، زنده گردید و گم شده بود، پیدا شد. پس به شادی کردن شروع نمودند.
\v 25 امّا پسر بزرگ او در مزرعه بود. چون آمده، نزدیک به خانه رسید، صدای ساز و رقص را شنید.
\v 26 پس یکی از نوکران خود را طلبیده، پرسید، این چیست؟
\v 27 به وی عرض کرد، برادرت آمده و پدرت گوساله پرواری را ذبح کرده است زیرا که او را صحیح و سالم باز یافت.
\v 28 ولی او خشم نموده، نخواست به خانه درآید، تا پدرش بیرون آمده به او التماس نمود.
\v 29 امّا او در جواب پدر خود گفت، اینک سالها است که من خدمت تو کرده‌ام و هرگز از حکم تو تجاوز نورزیده و هرگز بزغاله‌ای به من ندادی تا با دوستان خود شادی کنم.
\v 30 امّا چون این پسرت آمد که دارایی تو را با فاحشه‌ها تلف کرده است، برای او گوسالهٔ پرواری را ذبح کردی.
\v 31 او به وی گفت، ای فرزند، تو همیشه با من هستی و آنچه از آن من است، مال تو است.
\v 32 ولی می‌بایست شادمانی کرد و مسرور شد زیرا که این برادر تو مرده بود، زنده گشت و گم شده بود، یافت گردید.
