\c 3
\p
\v 1 و در سال پانزدهم از سلطنت طیباریوسِ قیصر، در وقتی که پنطیوس پیلاطُس، والی یهودیّه بود و هیرودیس، حاکم جلیل و برادرش فیلیپُس حاکم ایطوریّه و دیار تَراخوُنیتیس و لیسانیوس حاکم آبلیّه،
\v 2 و حنّا و قیافا کاهنان اعظم بودند، کلام خدا به یحییٰ پسر زکریّا در بیابان نازل شده،
\v 3 به تمامی حوالی اُردُن آمده، به تعمید توبه بجهت آمرزش گناهان موعظه می‌کرد.
\v 4 چنانچه مکتوب است در کتاب کلمات اِشَعْیای نبی که می‌گوید، صدای ندا کننده‌ای در بیابان، که راه خداوند را مهیّا سازید و راه‌های او را راست نمایید.
\v 5 هر درّه انباشته و هر کوه و تپّه پست و هر کجی راست و هر راه ناهموار صاف خواهد شد؛
\v 6 و تمامی بشر نجات خدا را خواهند دید.
\v 7 آنگاه به آن جماعتی که برای تعمید وی بیرون می‌آمدند، گفت، ای افعی‌زادگان، چه کسی شما را هشدار داد که از غضب آینده بگریزید؟
\v 8 پس ثمرات مناسب توبه بیاورید و در درون خود این سخن را راه مدهید که ابراهیم پدر ماست، زیرا به شما می‌گویم خدا قادر است که از این سنگها، فرزندان برای ابراهیم برانگیزاند.
\v 9 و الآن نیز تیشه بر ریشهٔ درختان نهاده شده است؛ پس هر درختی که میوهٔ نیکو نیاورد، بریده و در آتش افکنده می‌شود.
\v 10 پس مردم از وی سؤال نموده گفتند، چه کنیم؟
\v 11 او در جواب ایشان گفت، هر که دو جامه دارد، به آنکه ندارد بدهد. و هرکه خوراک دارد نیز چنین کند.
\v 12 و باجگیران نیز برای تعمید آمده، بدو گفتند، ای استاد چه کنیم؟
\v 13 بدیشان گفت، زیادتر از آنچه مقرّر است، مگیرید.
\v 14 سپاهیان نیز از او پرسیده، گفتند، ما چه کنیم؟ به ایشان گفت، بر کسی ظلم مکنید و بر هیچ‌کس افترا مزنید و به مزد خود قانع باشید.
\v 15 و هنگامی که قوم در انتظار می‌بودند و همه در خاطر خود دربارهٔ یحییٰ تفکّر می‌نمودند که این مسیح است یا نه،
\v 16 یحیی به همه متوجّه شده گفت، من شما را به آب تعمید می‌دهم، امّا شخصی تواناتر از من می‌آید که لیاقت آن ندارم که بند کفشهای او را باز کنم. او شما را به روح‌القدس و آتش تعمید خواهد داد.
\v 17 او غربال خود را به دست خود دارد و خرمن خویش را بطور کامل پاک کرده، گندم را در انبار خود ذخیره خواهد نمود و کاه را در آتشی که خاموشی نمی‌پذیرد خواهد سوزانید.
\v 18 و به نصایح بسیار دیگر، قوم را بشارت می‌داد.
\v 19 امّا هیرودیسِ حاکم، چون به‌سبب هیرودیا، زن برادر او فیلیپُس و سایر بدیهایی که هیرودیس کرده بود از وی توبیخ یافت،
\v 20 این را نیز بر همه افزود که یحییٰ را در زندان حبس نمود.
\v 21 امّا چون تمامی قوم تعمید یافته بودند و عیسی هم تعمید گرفته دعا می‌کرد، آسمان شکافته شد
\v 22 و روح‌القدس به هیأت جسمانی، مانند کبوتری بر او نازل شد و آوازی از آسمان در رسید که تو پسر محبوب من هستی که به تو خشنودم.
\v 23 و خود عیسی وقتی که شروع کرد، قریب به سی ساله بود. و حسب گمان خلق، پسر یوسف پسر هالی
\v 24 پسر مَتّات، پسر لاوی، پسر ملکی، پسر یَنّا، پسر یوسف،
\v 25 پسر مَتّاتیا، پسر آموس، پسر ناحوم، پسر حسلی، پسر نَجّی،
\v 26 پسر مأت، پسر مَتّاتیا، پسر شمعی، پسر یوسف، پسر یهودا،
\v 27 پسر یوحنّا، پسر ریسا، پسر زَروبابل، پسر سَأَلْتیئیل، پسر نیری،
\v 28 پسر مَلْکی، پسر اَدّی، پسر قوسام، پسر اَیْلمودام، پسر عِیر،
\v 29 پسر یوسی، پسر ایلعاذَر، پسر یوریم، پسر مَتّات، پسر لاوی،
\v 30 پسر شَمعون، پسر یهودا، پسر یوسف، پسر یونان، پسر ایلیاقیم،
\v 31 پسر مَلِیا، پسر مَینان، پسر مَتّاتا پسر ناتان، پسر داوود،
\v 32 پسر یِسی، پسر عوبید، پسر بوعز، پسر سَلْمون، پسر نَحْشون،
\v 33 پسر عَمیناداب، پسر اَرام، پسر حَصرون، پسر فارِص، پسر یهودا،
\v 34 پسر یعقوب، پسر اسحاق، پسر ابراهیم، پسر تارَح، پسر ناحور،
\v 35 پسر سَروج، پسر رَعو، پسر فالَج، پسر عابَر، پسر صالَح،
\v 36 پسر قِینان، پسر اَرْفَکْشاد، پسر سام، پسر نوح، پسر لامَک،
\v 37 پسر مَتوشالِح، پسر خَنوخ، پسر یارَد، پسر مَهْلَلئیل، پسر قِینان،
\v 38 پسر اَنوش، پسر شِیث، پسر آدم، پسر خدا.