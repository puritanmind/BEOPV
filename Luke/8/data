\c 8
\p
\v 1 و بعد از آن واقع شد که او در هر شهری و دهی گشته، موعظه می‌نمود و به ملکوت خدا بشارت می‌داد و آن دوازده با وی بودند.
\v 2 و زنان چند که از ارواح پلید و مرضها شفا یافته بودند، یعنی مریم معروف به مَجْدَلیّه که از او هفت دیو بیرون رفته بود،
\v 3 و یونا همسر خوزا، ناظر هیرودیس و سوسن و بسیاری از زنان دیگر که از اموال خود او را خدمت می‌کردند.
\v 4 و چون گروهی بسیار فراهم می‌شدند و از هر شهر نزد او می‌آمدند، مثلی آورده، گفت‌
\v 5 که برزگری بجهت تخم کاشتن بیرون رفت. و وقتی که تخم می‌کاشت، بعضی بر کناره راه ریخته شد و پایمال شده، مرغان هوا آن را خوردند.
\v 6 و پاره‌ای بر سنگلاخ افتاده، چون رویید از آنجهت که رطوبتی نداشت خشک گردید.
\v 7 و قدری در میان خارها افکنده شد که خارها با آن رشد کرده آن را خفه نمود.
\v 8 و بعضی در زمین نیکو پاشیده شده، رویید و صد چندان ثمر آورد. چون این را گفت: ندا در داد، هر که گوش شنوا دارد بشنود.
\v 9 پس شاگردانش از او سؤال نموده، گفتند که، معنی این مثل چیست؟
\v 10 گفت، به شما دانستن اسرار ملکوت خدا عطا شده است امّا دیگران را به واسطهٔ مثلها، تا نگریسته نبینند و شنیده درک نکنند.
\v 11 امّا مثل این است که تخم کلام خداست.
\v 12 و آنانی که در کنار راه هستند کسانی می‌باشند که چون می‌شنوند، فوراً ابلیس آمده، کلام را از دلهای ایشان می‌رباید، مبادا ایمان آورده نجات یابند.
\v 13 و آنانی که بر سنگلاخ هستند، کسانی می‌باشند که چون کلام را می‌شنوند، آن را به شادی می‌پذیرند و اینها ریشه ندارند؛ پس تا مدّتی ایمان دارند و در وقت آزمایش، مرتد می‌شوند.
\v 14 امّا آنچه در خارها افتاد اشخاصی می‌باشند که چون بشنوند می‌روند و اندیشه‌های روزگار و ثروت و لذات آن ایشان را خفه می‌کند و هیچ میوه به کمال نمی‌رسانند.
\v 15 امّا آنچه در زمین نیکو واقع گشت کسانی می‌باشند که کلام را به دل راست و نیکو شنیده، آن را نگاه می‌دارند و با صبر، ثمر می‌آورند.
\v 16 و هیچ‌کس چراغ را افروخته، آن را زیر ظرفی یا تختی پنهان نمی‌کند بلکه بر چراغدان می‌گذارد تا هر که داخل شود روشنی را ببیند.
\v 17 زیرا چیزی نهان نیست که ظاهر نگردد و نه مخفی که معلوم و هویدا نشود.
\v 18 پس توجه کنید که چگونه می‌شنوید، زیرا هر که دارد بدو داده خواهد شد و از آنکه ندارد آنچه گمان هم می‌برد که دارد، از او گرفته خواهد شد.
\v 19 و مادر و برادران او نزد وی آمده به‌سبب ازدحام جمعیت نتوانستند او را ملاقات کنند.
\v 20 پس او را خبر داده گفتند: مادر و برادرانت بیرون ایستاده، می‌خواهند تو را ببینند.
\v 21 در جواب ایشان گفت: مادر و برادران من اینانند که کلام خدا را شنیده، آن را بجا می‌آورند.
\v 22 روزی از روزها او با شاگردان خود به کشتی سوار شده، به ایشان گفت: به‌سوی آن کنار دریاچه عبور بکنیم. پس کشتی را حرکت دادند.
\v 23 و چون می‌رفتند، خواب او را در ربود که ناگاه‌طوفان باد بر دریاچه فرود آمد، بحدی که کشتی از آب پر می‌شد و ایشان در خطر افتادند.
\v 24 پس نزد او آمده، او را بیدار کرده، گفتند: ای استاد، ای استاد، هلاک می‌شویم. پس برخاسته، باد و تلاطم آب را نهیب داد تا ساکن گشت و آرامی پدید آمد.
\v 25 پس به ایشان گفت: ایمان شما کجا است؟ ایشان ترسان و متعجّب شده، با یکدیگر می‌گفتند که، این چطور آدمی است که بادها و آب را هم امر می‌فرماید و اطاعت او می‌کنند؟
\v 26 و به زمین جدریان که مقابل جلیل است، رسیدند.
\v 27 چون به خشکی فرود آمد، ناگاه شخصی از آن شهر که از مدّت مدیدی دیوها داشت و لباسی نپوشیده بود و در خانه‌ای ساکن نبود بلکه در قبرها به‌سر می‌برد، به او برخورد.
\v 28 چون عیسی را دید، نعره زد و پیش او افتاده، به صدای بلند گفت: ای عیسی پسر خدای تعالی، مرا با تو چه کار است؟ از تو التماس دارم که مرا عذاب ندهی.
\v 29 زیرا که روح خبیث را امر فرموده بود که از آن شخص بیرون آید، چونکه بارها او را گرفته بود، چنانکه هر چند او را به زنجیرها و کنده‌ها بسته نگاه می‌داشتند، بندها را می‌گسیخت و دیو او را به صحرا می‌راند.
\v 30 عیسی از او پرسیده، گفت: نام تو چیست؟ گفت: لِژیون. زیرا که دیوهای بسیار داخل او شده بودند.
\v 31 و از او استدعا کردند که ایشان را نفرماید که به هاویه روند.
\v 32 و در آن نزدیکی گلهٔ بسیاری خوک بودند که در کوه می‌چریدند. پس از او خواهش نمودند که بدیشان اجازه دهد تا در آنها داخل شوند. پس ایشان را اجازه داد.
\v 33 ناگاه دیوها از آن آدم بیرون شده، داخل خوکها گشتند که آن گله از بلندی به دریاچه جسته، خفه شدند.
\v 34 چون خوکبانان ماجرا را دیدند، فرار کردند و در شهر و اراضی آن شهرت دادند.
\v 35 پس مردم بیرون آمده تا آن واقعه را ببینند؛ نزد عیسی رسیدند و چون آن آدمی را که از او دیوها بیرون رفته بودند، دیدند که نزد پاهای عیسی لباس پوشیده و عاقل گشته نشسته است، ترسیدند.
\v 36 و آنانی که این را دیده بودند، ایشان را خبر دادند که آن دیوزده چطور شفا یافته بود.
\v 37 پس تمام مردم مرزوبوم جدریان از او خواهش نمودند که از نزد ایشان روانه شود، زیرا ترسی شدید بر ایشان چیره شده بود. پس او به کشتی سوار شده، بازگشت نمود.
\v 38 امّا آن شخصی که دیوها از وی بیرون رفته بودند، از او درخواست کرد که با وی باشد. امّا عیسی او را روانه فرموده، گفت:
\v 39 به خانه خود برگرد و آنچه خدا با تو کرده است حکایت کن. پس رفته، در تمام شهر از آنچه عیسی بدو نموده بود، موعظه کرد.
\v 40 و چون عیسی بازگشت کرد، مردم او را پذیرفتند زیرا همه چشم به راه او داشتند.
\v 41 که ناگاه مردی، یایرس نام که رئیس کنیسه بود، به پاهای عیسی افتاده، به او التماس نمود که به خانه او بیاید.
\v 42 زیرا که او را دختر یگانه‌ای قریب به دوازده ساله بود که نزدیک بر مرگ بود. و چون می‌رفت، مردم بر او ازدحام می‌نمودند.
\v 43 ناگاه زنی که مدّت دوازده سال به خونریزی مبتلا بود و تمام مایملک خود را صرف طبیبان نموده و هیچ‌کس نمی‌توانست او را شفا دهد،
\v 44 از پشت سر وی آمده، دامن ردای او را لمس نمود که بلافاصله جریان خونش ایستاد.
\v 45 پس عیسی گفت: کیست که مرا لمس نمود؟ چون همه انکار کردند، پِطرُس و رفقایش گفتند: ای استاد، مردم هجوم آورده، بر تو ازدحام می‌کنند و می‌گویی کیست که مرا لمس نمود؟
\v 46 عیسی گفت: البتّه کسی مرا لمس نموده است، زیرا که من درک کردم که نیرویی از من بیرون شد.
\v 47 چون آن زن دید که نمی‌تواند پنهان بماند، لرزان شده، آمد و نزد وی افتاده پیش همهٔ مردم گفت که به چه سبب او را لمس نمود و چگونه فوراً شفا یافت.
\v 48 به وی گفت: ای دختر، خاطرجمع دار؛ ایمانت تو را شفا داده است؛ به سلامتی برو.
\v 49 و این سخن هنوز بر زبان او بود که یکی از خانه رئیس کنیسه آمده، به وی گفت: دخترت مرد. دیگر استاد را زحمت مده.
\v 50 چون عیسی این را شنید، پاسخ داده به وی گفت: ترسان مباش، ایمان آور و بس که شفا خواهد یافت.
\v 51 و چون داخل خانه شد، جز پِطرُس و یعقوب و یوحنّا و پدر و مادر دختر، هیچ‌کس را نگذاشت که به اندرون آید.
\v 52 و چون همه برای او گریه و زاری می‌کردند، او گفت: گریان مباشید! نمرده بلکه خوابیده است.
\v 53 پس به او ریشخند زدند چونکه می‌دانستند که مرده است.
\v 54 پس او همه را بیرون کرد و دست دختر را گرفته، صدا زد و گفت: ای دختر برخیز.
\v 55 و روح او برگشت و فوراً برخاست. پس عیسی فرمود تا به وی خوراک دهند.
\v 56 و پدر و مادر او حیران شدند. پس ایشان را فرمود که هیچ‌کس را از این ماجرا خبر ندهند.