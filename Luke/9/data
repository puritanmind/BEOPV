\c 9
\p
\v 1 پس دوازده شاگرد خود را طلبیده، به ایشان قدرت و اقتدار بر همهٔ دیوها و شفا دادن امراض عطا فرمود.
\v 2 و ایشان را فرستاد تا به ملکوت خدا موعظه کنند و مریضان را شفا بخشند.
\v 3 و بدیشان گفت، هیچ چیز بجهت راه برمدارید، نه چوبدستی و نه توشه‌دان و نه نان و نه پول و نه برای یک نفر دو جامه.
\v 4 و به هر خانه‌ای که داخل شوید، همان جا بمانید تا از آن مکان روانه شوید.
\v 5 و هر که شما را نپذیرد، وقتی که از آن شهر بیرون شوید، خاک پاهای خود را نیز بتکانید تا بر ایشان شهادتی شود.
\v 6 پس بیرون شده، در دهات می‌گشتند و بشارت می‌دادند و در هرجا شفا می‌بخشیدند.
\v 7 امّا هیرودیسِ حاکم، چون خبر تمام این وقایع را شنید، مضطرب شد زیرا بعضی می‌گفتند که، یحیی از مردگان برخاسته است،
\v 8 و بعضی که اِلیاس ظاهر شده و دیگران، که یکی از انبیای پیشین برخاسته است.
\v 9 امّا هیرودیس گفت، سر یحیی را من از تنش جدا کردم. ولی این کیست که دربارهٔ او چنین خبر می‌شنوم؟ و سعی داشت او را ببیند.
\v 10 و چون رسولان بازگشت کردند، آنچه کرده بودند بدو بازگفتند. پس ایشان را برداشته به ویرانه‌ای نزدیک شهری که بیت‌صِیْدا نام داشت به خلوت رفت.
\v 11 امّا گروهی بسیار اطّلاع یافته، در پی وی شتافتند. پس ایشان را پذیرفته، ایشان را از ملکوت خدا سخن می‌گفت و هر که احتیاج به معالجه داشت، شفا می‌بخشید.
\v 12 و چون روز رو به زوال نهاد، آن دوازده نزد وی آمده، گفتند، مردم را مرخّص فرما تا به دهات و اراضی این حوالی رفته، منزل و خوراک برای خویشتن پیدا نمایند، زیرا که در اینجا در صحرا می‌باشیم.
\v 13 او بدیشان گفت، شما ایشان را غذا دهید. گفتند، ما را جز پنج نان و دو ماهی چیزی نیست، مگر برویم و بجهت همهٔ این مردم غذا بخریم!
\v 14 زیرا قریب به پنجهزار مرد بودند. پس به شاگردان خود گفت که ایشان را پنجاه پنجاه، دسته دسته، بنشانند.
\v 15 ایشان همچنین کرده، همه را نشانیدند.
\v 16 پس آن پنج نان و دو ماهی را گرفته، به‌سوی آسمان نگریست و آنها را برکت داده، پاره نمود و به شاگردان خود داد تا پیش مردم گذارند.
\v 17 پس همه خورده سیر شدند و دوازده سبد پر از پاره‌های باقی‌مانده برداشتند.
\v 18 و هنگامی که او به تنهایی دعا می‌کرد و شاگردانش همراه او بودند، از ایشان پرسیده، گفت، مردم مرا که می‌دانند؟
\v 19 در جواب گفتند، یحیی تعمیددهنده و بعضی اِلیاس و دیگران می‌گویند که، یکی از انبیای پیشین برخاسته است.
\v 20 بدیشان گفت، شما مرا که می‌دانید؟ پِطرُس در جواب گفت، مسیح خدا.
\v 21 پس ایشان را به شدّت منع فرمود که هیچ‌کس را از این اطّلاع مدهید.
\v 22 و گفت، لازم است که پسر انسان رنج بسیار بیند و از مشایخ و رؤسای کاهنان و کاتبان رّد شده، کشته شود و روز سوم برخیزد.
\v 23 پس به همه گفت، اگر کسی بخواهد مرا پیروی کند می‌باید خود را انکار نموده، صلیب خود را هر روزه بردارد و مرا پیروی کند.
\v 24 زیرا هر که بخواهد جان خود را خلاصی دهد آن را هلاک سازد و هر کس جان خود را بجهت من از دست دهد، آن را نجات خواهد داد.
\v 25 زیرا انسان را چه فایده دارد که تمام جهان را ببرد و خود را بر باد دهد یا آن را زیان رساند؟
\v 26 زیرا هر که از من و کلام من عار دارد، پسر انسان نیز وقتی که در جلال خود و جلال پدر و فرشتگان مقدّس آید، از او عار خواهد داشت.
\v 27 امّا هرآینه به شما می‌گویم که بعضی از حاضرین در اینجا هستند که تا ملکوت خدا را نبینند طعم مرگ را نخواهند چشید.
\v 28 و از این کلام قریب به هشت روز گذشته بود که پِطرُس و یوحنّا و یعقوب را برداشته، بر فراز کوهی برآمد تا دعا کند.
\v 29 و چون دعا می‌کرد، هیأتِ چهرهٔ او متبدل گشت و لباس او سفید و درخشان شد.
\v 30 که ناگاه دو مرد یعنی موسی و اِلیاس با وی ملاقات کردند.
\v 31 و به هیأت جلالی ظاهر شده، دربارهٔ رفتن او که می‌بایست به زودی در اورشلیم واقع شود، گفتگو می‌کردند.
\v 32 امّا پِطرُس و رفقایش را خواب در ربود. پس بیدار شده، جلال او و آن دو مرد را که با وی بودند، دیدند.
\v 33 و چون آن دو نفر از او جدا می‌شدند، پِطرُس به عیسی گفت که ای استاد، بودن ما در اینجا خوب است. پس سه سایبان بسازیم یکی برای تو و یکی برای موسی و دیگری برای اِلیاس. زیرا که نمی‌دانست چه می‌گوید.
\v 34 و این سخن هنوز بر زبانش بود که ناگاه ابری پدیدار شده، بر ایشان سایه افکند و چون داخل ابر می‌شدند، ترسان گردیدند.
\v 35 آنگاه صدایی از ابر برآمد که این است پسر محبوب من، او را بشنوید.
\v 36 و چون این صدا به پایان رسید، عیسی را تنها یافتند و ایشان ساکت ماندند و از آنچه دیده بودند، هیچ‌کس را در آن ایّام خبر ندادند.
\v 37 و در روز بعد چون ایشان از کوه به پایین آمدند، گروهی بسیار او را استقبال نمودند.
\v 38 که ناگاه مردی از آن میان فریادکنان گفت، ای استاد به تو التماس می‌کنم که بر پسر من لطف فرمایی زیرا یگانه فرزند من است.
\v 39 که ناگاه روحی او را می‌گیرد و یکباره فریاد می‌زند و کف کرده متشنّج می‌شود و او را فشرده، به دشواری رها می‌کند.
\v 40 و از شاگردانت درخواست کردم که او را بیرون کنند نتوانستند.
\v 41 عیسی در جواب گفت، ای نسل بی‌ایمان منحرف، تا کی با شما باشم و متحمل شما گردم؟ پسر خود را اینجا بیاور!
\v 42 و همچنانکه او می‌آمد، دیو او را به پایین افکنده، متشنّج نمود. امّا عیسی آن روح خبیث را نهیب داده، طفل را شفا بخشید و به پدرش سپرد.
\v 43 و همه از بزرگی خدا متحیّر شدند و وقتی که همه از تمام اعمال عیسی متعجّب شدند، به شاگردان خود گفت،
\v 44 این سخنان را در گوشهای خود فراگیرید زیرا که پسر انسان به دستهای مردم تسلیم خواهد شد.
\v 45 ولی این سخن را درک نکردند و از ایشان مخفی داشته شد که آن را نفهمند و ترسیدند که آن را از وی بپرسند.
\v 46 و در میان ایشان بحث درگرفت که، کدام یک از ما بزرگتر است.
\v 47 عیسی اندیشهٔ دل ایشان را فهمیده، کودکی گرفت و او را نزد خود برپا داشت،‌
\v 48 و به ایشان گفت، هر که این طفل را به نام من قبول کند، مرا قبول کرده باشد و هر که مرا پذیرد، فرستندهٔ مرا پذیرفته باشد. زیرا هر که از همهٔ شما کوچکتر باشد، همان بزرگ خواهد بود.
\v 49 یوحنّا جواب داده گفت، ای استاد شخصی را دیدیم که به نام تو دیوها را اخراج می‌کند و او را منع نمودیم، از آن رو که پیروی ما نمی‌کند.
\v 50 عیسی بدو گفت، او را ممانعت مکنید زیرا هر که ضد ما نیست با ماست.
\v 51 و چون روزهای صعود او نزدیک می‌شد، روی خود را به عزمی راسخ به‌سوی اورشلیم نهاد.
\v 52 پس رسولان پیش از خود فرستاده، ایشان رفته به یکی از دهکده‌های سامریان وارد گشتند تا برای او تدارک بینند.
\v 53 امّا او را نپذیرفتند از آن رو که عازم اورشلیم می‌بود.
\v 54 و چون شاگردان او، یعقوب و یوحنّا این را دیدند گفتند، ای خداوند آیا می‌خواهی بگوییم که آتش از آسمان باریده، اینها را فرو گیرد چنانکه اِلیاس نیز کرد؟
\v 55 آنگاه روی گردانیده، توبیخ کرده و بدیشان گفت، نمی‌دانید که شما از کدام نوع روح هستید.
\v 56 زیرا که پسر انسان نیامده است تا جان مردم را هلاک سازد بلکه تا نجات دهد. پس به دهکده‌ای دیگر رفتند.
\v 57 و پیش آمد، هنگامی که ایشان می‌رفتند، در بین راه شخصی بدو گفت، خداوندا، هر جا رَوی تو را پیروی خواهم کرد.
\v 58 عیسی به وی گفت، روباهان را سوراخها است و مرغان هوا را آشیانه‌ها، امّا پسر انسان را جای سر نهادن نیست.
\v 59 و به دیگری گفت، از عقب من بیا. گفت، خداوندا اوّل مرا اجازه ده تا بروم پدر خود را دفن کنم.
\v 60 عیسی به وی گفت، بگذار مردگان مردگان خود را دفن کنند. امّا تو برو و به ملکوت خدا موعظه کن.
\v 61 و کسی دیگر گفت، خداوندا تو را پیروی می‌کنم امّا اوّل اجازه ده تا اهل خانه خود را وداع نمایم.
\v 62 عیسی به وی گفت، کسی که دست را به شخم زدن دراز کرده، به پشت سر نظر کند، شایسته ملکوت خدا نمی‌باشد.