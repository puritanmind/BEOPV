\c 7
\p
\v 1 و چون همه سخنان خود را در حضور مردم به اتمام رسانید، وارد کَفَرناحوم شد.
\v 2 و یوزباشی‌ای را غلامی که عزیز او بود، مریض و نزدیک به مرگ بود.
\v 3 چون خبر عیسی را شنید، مشایخ یهود را نزد وی فرستاده از او خواهش کرد که آمده، غلام او را شفا بخشد.
\v 4 ایشان نزد عیسی آمده، به اصرار نزد او التماس کرده، گفتند، شایسته است که این احسان را برایش بجا آوری.
\v 5 زیرا قوم ما را دوست می‌دارد و خود برای ما کنیسه را ساخت.
\v 6 پس عیسی با ایشان روانه شد و چون نزدیک به خانه رسید، یوزباشی چند نفر از دوستان خود را نزد او فرستاده، بدو گفت، خداوندا، زحمت مکش زیرا لایق آن نیستم که زیر سقف من درآیی.
\v 7 و از این سبب خود را لایق آن ندانستم که نزد تو آیم، بلکه سخنی بگو تا بنده من شفا خواهد یافت.
\v 8 زیرا که من نیز شخصی هستم زیر حکم و سربازانی زیر دست خود دارم. چون به یکی گویم برو، می‌رود و به دیگری بیا، می‌آید و به غلام خود این را بکن، می‌کند.
\v 9 چون عیسی این را شنید، تعجّب نموده به‌سوی آن جماعتی که از پی او می‌آمدند روی گردانیده، گفت، به شما می‌گویم چنین ایمانی، در اسرائیل هم نیافته‌ام.
\v 10 پس فرستادگان به خانه برگشته، آن غلام بیمار را سلامت یافتند.
\v 11 و دو روز بعد به شهری به نام نائین می‌رفت و بسیاری از شاگردان او و گروهی عظیم، همراهش می‌رفتند.
\v 12 چون نزدیک به دروازه شهر رسید، ناگاه مرده‌ای را که پسر یگانه بیوه زنی بود می‌بردند و انبوهی بسیار از اهل شهر، با وی می‌آمدند.
\v 13 چون خداوند او را دید، دلش بر او بسوخت و به وی گفت، گریان مباش.
\v 14 و نزدیک آمده، تابوت را لمس نمود و حاملان آن بایستادند. پس گفت، ای جوان، تو را می‌گویم برخیز.
\v 15 بلافاصله آن مرده راست بنشست و سخن گفتن آغاز کرد و او را به مادرش سپرد.
\v 16 پس ترس همه را فراگرفت و خدا را تمجیدکنان می‌گفتند که، پیامبری بزرگ در میان ما مبعوث شده و خدا از قوم خود ملاقات نموده است.
\v 17 پس این خبر دربارهٔ او در تمام یهودیّه و همهٔ آن مرز و بوم منتشر شد.
\v 18 و شاگردان یحیی او را از همهٔ این وقایع مطلع ساختند.
\v 19 پس یحیی دو نفر از شاگردان خود را طلبیده، نزد عیسی فرستاده، عرض نمود که، آیا تو همانی که بایستی بیاید، یا منتظر دیگری باشیم؟
\v 20 آن دو نفر نزد وی آمده، گفتند، یحیی تعمیددهنده ما را نزد تو فرستاده، می‌گوید، آیا تو همانی که بایستی بیاید، یا منتظر دیگری باشیم؟
\v 21 در همان ساعت، بسیاری را از مرضها و بلایا و ارواح پلید شفا داد و کوران بسیاری را بینایی بخشید.
\v 22 عیسی در جواب ایشان گفت، بروید و یحیی را از آنچه دیده و شنیده‌اید خبر دهید که کوران، بینا و لنگان خرامان و جذامیان پاک و کران، شنوا و مردگان، زنده می‌گردند و به فقرا بشارت داده می‌شود.
\v 23 و خوشابه‌حال کسی که در من لغزش نخورد.
\v 24 و چون فرستادگان یحیی رفته بودند، دربارهٔ یحیی بدان جماعت آغاز سخن نهاد که، برای دیدن چه چیز به صحرا بیرون رفته بودید، آیا نی‌یی را که از باد در جنبش است؟
\v 25 بلکه بجهت دیدن چه بیرون رفتید، آیا کسی را که به لباس لطیف ملبس باشد؟ اینک آنانی که لباس فاخر می‌پوشند و عیّاشی می‌کنند، در قصرهای پادشاهان هستند.
\v 26 پس برای دیدن چه رفته بودید، آیا پیامبری را؟ بلی به شما می‌گویم کسی را که از پیامبر هم بزرگتر است.
\v 27 زیرا این است آنکه دربارهٔ وی مکتوب است، اینک من رسول خود را پیش روی تو می‌فرستم تا راه تو را پیش تو مهیّا سازد
\v 28 زیرا که شما را می‌گویم از اولاد زنان پیامبری بزرگتر از یحیی تعمیددهنده نیست، امّا آنکه در ملکوت خدا کوچکتر است از وی بزرگتر است.
\v 29 و تمام قوم و باجگیران چون شنیدند، خدا را تمجید کردند زیرا که تعمید از یحیی یافته بودند.
\v 30 امّا فریسیان و فقها ارادهٔ خدا را از خود رّد نمودند زیرا که از وی تعمید نیافته بودند.
\v 31 آنگاه خداوند گفت، مردمان این نسل را به چه تشبیه کنم و مانند چه می‌باشند؟
\v 32 اطفالی را می‌مانند که در بازارها نشسته، یکدیگر را صدا زده می‌گویند، برای شما نواختیم رقص نکردید و نوحه‌گری کردیم گریه ننمودید.
\v 33 زیرا که یحیی تعمیددهنده آمد که نه نان می‌خورد و نه شراب می‌نوشید، می‌گویید، دیو دارد.
\v 34 پسر انسان آمد که می‌خورد و می‌نوشد، می‌گویید اینک مردی است پرخور و باده‌پرست و دوست باجگیران و گناهکاران.
\v 35 امّا حکمت از همهٔ فرزندان خود تصدیق می‌شود.
\v 36 و یکی از فریسیان از او خواست که با او غذا خورد. پس به خانه فریسی درآمده بنشست.
\v 37 که ناگاه زنی که در آن شهر گناهکار بود، چون شنید که در خانه فریسی به غذا نشسته است، شیشه‌ای از عطر آورده،
\v 38 در پشت سر او نزد پاهایش گریان بایستاد و شروع کرد به شستن پاهای او به اشک خود و خشکانیدن آنها به موی سر خود و پاهای وی را بوسیده آنها را به عطر تدهین کرد.
\v 39 چون فریسی‌ای که از او دعوت کرده بود این را دید، با خود می‌گفت که، این شخص اگر پیامبر بود هرآینه می‌دانست که این کدام و چگونه زنی است که او را لمس می‌کند، زیرا یک گناهکار است.
\v 40 عیسی جواب داده به وی گفت، ای شَمعون چیزی دارم که به تو گویم. گفت، ای استاد بگو.
\v 41 گفت، طلبکاری را دو بدهکار بود که از یکی پانصد و از دیگری پنجاه دینار طلب داشت.
\v 42 چون چیزی نداشتند که ادا کنند، هر دو را بخشید. بگو کدام یک از آن دو او را زیادتر محبّت خواهد نمود.
\v 43 شَمعون در جواب گفت، گمان می‌کنم آنکه او را زیادتر بخشید. به وی گفت، نیکو گفتی.
\v 44 پس به‌سوی آن زن اشاره نموده به شَمعون گفت، این زن را نمی‌بینی؟ به خانه تو آمدم آب بجهت پاهای من نیاوردی، ولی این زن پاهای مرا به اشکها شست و به مویهای سر خود آنها را خشک کرد.
\v 45 مرا نبوسیدی، امّا این زن از وقتی که داخل شدم از بوسیدن پاهای من باز نایستاد.
\v 46 سر مرا به روغن مسح نکردی، امّا او پاهای مرا به عطر تدهین کرد.
\v 47 از این جهت به تو می‌گویم، گناهان او که بسیار است آمرزیده شد، زیرا که محبّت بسیار نموده است. امّا آنکه آمرزش کمتر یافت، محبّت کمتر می‌نماید.
\v 48 پس به آن زن گفت، گناهان تو آمرزیده شد.
\v 49 و اهل مجلس در درون خود شروع به تفکّر کردند که، این کیست که گناهان را هم می‌آمرزد.
\v 50 پس به آن زن گفت، ایمانت تو را نجات داده است. به سلامت روانه شو.