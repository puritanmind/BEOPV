\c 24
\p
\v 1 پس در روز اوّل هفته، هنگام سپیده‌صبح، حنوطی را که درست کرده بودند با خود برداشته، به سر قبر آمدند و بعضی دیگران همراه ایشان.
\v 2 و سنگ را از سر قبر غلتانیده دیدند.
\v 3 چون داخل شدند، جسد خداوندْ عیسی را نیافتند.
\v 4 و واقع شد هنگامی که ایشان از این امر بسیار متحیّر بودند که ناگاه دو مرد با جامه‌های درخشان نزد ایشان ایستادند.
\v 5 و چون ترسان شده، سرهای خود را به‌سوی زمین افکنده بودند، به ایشان گفتند، چرا زنده را از میان مردگان می‌طلبید؟
\v 6 در اینجا نیست، بلکه برخاسته است. به یاد آورید که چگونه وقتی که در جلیل بود شما را خبر داده،
\v 7 گفت، پسر انسان می‌بایست به دست مردم گناهکار تسلیم شده، مصلوب گردد و روز سوم برخیزد.
\v 8 پس سخنان او را به‌خاطر آوردند.
\v 9 و از سر مقبره برگشته، آن یازده و دیگران را از همه این امور مطلع ساختند.
\v 10 و مریم مَجْدَلیّه و یونا و مریم مادر یعقوب و دیگر رفقای ایشان بودند که رسولان را از این چیزها مطلع ساختند.
\v 11 امّا سخنان زنان را هذیان پنداشته، باور نکردند.
\v 12 امّا پِطرُس برخاسته، دوان دوان به سوی قبر رفت و خم‌شده، کفن را تنها گذاشته دید. و از این ماجرا حیران بازگشت.
\v 13 و اینک در همان روز، دو نفر از ایشان به‌سوی دهکده‌ای می‌رفتند، که از اورشلیم به مسافت شصت تیر پرتاب دور بود، و عِموآس نام داشت.
\v 14 و با یکدیگر از تمام این وقایع گفتگو می‌کردند.
\v 15 و چون ایشان مشغول صحبت و مباحثه بودند، ناگاه خود عیسی نزدیک شده، با ایشان همراه شد.
\v 16 ولی چشمان ایشان بسته شد تا او را نشناسند.
\v 17 او به ایشان گفت، چه حرفها است که با یکدیگر می‌زنید و راه را به کدورت می‌پیمایید؟
\v 18 یکی که کلیوپاس نام داشت در جواب وی گفت، مگر تو در اورشلیم غریب و تنها هستی و از آنچه در این ایّام در اینجا واقع شد واقف نیستی؟
\v 19 به ایشان گفت، چه چیزهایی؟ گفتندش، دربارهٔ عیسی ناصری که مردی بود پیامبر، و در اعمال و کلام پرقدرت در حضور خدا و تمام مردم،
\v 20 و چگونه رؤسای کاهنان و حکمرانان ما او را به حکم مرگ سپردند و او را مصلوب ساختند.
\v 21 امّا ما امیدوار بودیم که او همان باشد آنکه می‌باید اسرائیل را نجات دهد. و علاوه بر این همه، امروز از وقوع این امور روز سوم است،
\v 22 و بعضی از زنان ما هم ما را به حیرت انداختند که بامدادان نزد قبر رفتند،
\v 23 و جسد او را نیافته، آمدند و گفتند که، فرشتگان را در رویا دیدیم که گفتند او زنده شده است.
\v 24 و جمعی از رفقای ما به سر قبر رفته، آن چنانکه زنان گفته بودند یافتند، امّا او را ندیدند.
\v 25 او به ایشان گفت، ای بی‌فهمان و سست‌دلان از ایمان آوردن به آنچه انبیا گفته‌اند.
\v 26 آیا نمی‌بایست که مسیح این رنجها را ببیند تا به جلال خود برسد؟
\v 27 پس از موسی و سایر انبیا شروع کرده، آنچه که دربارهٔ خود را در تمام کتب برای ایشان شرح فرمود.
\v 28 و چون به آن دهی که عازم آن بودند رسیدند، او قصد نمود که دورتر رود.
\v 29 و ایشان اصرار کرده، گفتند که، با ما باش. چونکه شب نزدیک است و روز به آخر رسیده. پس داخل گشته، با ایشان توقّف نمود.
\v 30 و چون با ایشان نشسته بود، نان را گرفته، برکت داد و پاره کرده، به ایشان داد.
\v 31 که ناگاه چشمانشان باز شده، او را شناختند. و بلافاصله از ایشان غایب شد.
\v 32 پس با یکدیگر گفتند، آیا دل در درون ما نمی‌سوخت، وقتی که در راه با ما سخن می‌گفت و کتب را برای ما تفسیر می‌کرد؟
\v 33 و در آن ساعت برخاسته، به اورشلیم بازگشت کردند و آن یازده را یافتند که با رفقای خود جمع شده‌
\v 34 می‌گفتند، خداوند در حقیقت برخاسته و به شَمعون ظاهر شده است.
\v 35 و آن دو نفر نیز از سرگذشت راه و کیفیت شناختن او هنگام پاره کردن نان خبر دادند.
\v 36 و ایشان در این گفتگو می‌بودند که ناگاه عیسی خود در میان ایشان ایستاده، به ایشان گفت، سلام بر شما باد.
\v 37 امّا ایشان لرزان و ترسان شده، گمان بردند که روحی می‌بینند.
\v 38 به ایشان گفت، چرا مضطرب شدید و برای چه در دلهای شما تردید روی می‌دهد؟
\v 39 دستها و پاهایم را ملاحظه کنید که من خود هستم و دست بر من گذارده ببینید، زیرا که روح گوشت و استخوان ندارد، چنانکه می‌نگرید که در من است.
\v 40 این را گفت و دستها و پاهای خود را بدیشان نشان داد.
\v 41 و چون ایشان هنوز از خوشی باور نکرده، در حیرت مانده بودند، به ایشان گفت، چیز خوراکی در اینجا دارید؟
\v 42 پس قدری از ماهی بریان و از شانه عسل به وی دادند.
\v 43 پس آن را گرفته پیش ایشان بخورد.
\v 44 و به ایشان گفت، همین است سخنانی که وقتی با شما بودم گفتم، که آنچه در تورات موسی و صحف انبیا و مزامیر دربارهٔ من مکتوب است، باید به انجام رسد.
\v 45 و در آن وقت ذهن ایشان را روشن کرد تا کتب را بفهمند.
\v 46 و به ایشان گفت، بر همین منوال مکتوب است و بدینطور سزاوار بود که مسیح رنج کشد و روز سوم از مردگان برخیزد.
\v 47 و از اورشلیم شروع کرده، موعظه به توبه و آمرزش گناهان در همه امّت‌ها به نام او خواهد شد.
\v 48 و شما شاهد بر این امور هستید.
\v 49 و اینک، من موعود پدر خود را بر شما می‌فرستم. پس شما در شهر اورشلیم بمانید تا وقتی که به قدرت از اعلیٰ آراسته شوید.
\v 50 پس ایشان را بیرون از شهر تا بیت عنْیا برد و دستهای خود را بلند کرده، ایشان را برکت داد.
\v 51 و چنین شد که در حین برکت دادن ایشان، از ایشان جدا گشته، به‌سوی آسمان بالا برده شد.
\v 52 پس او را پرستش کرده، با خوشی عظیم به‌سوی اورشلیم برگشتند.
\v 53 و پیوسته در معبد مانده، خدا را حمد و سپاس می‌گفتند. آمین.