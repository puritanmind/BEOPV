\c 12
\p
\v 1 و در آن میان، وقتی که هزاران تن از مردم جمع شدند، به نوعی که یکدیگر را پایمال می‌کردند، به شاگردان خود به سخن گفتن شروع کرد. اوّل آنکه از خمیرمایهٔ فریسیان که ریاکاری است برحذر باشید.
\v 2 زیرا چیزی نهفته نیست که آشکار نشود و نه مستوری که معلوم نگردد.
\v 3 بنابراین آنچه در تاریکی گفته‌اید، در روشنایی شنیده خواهد شد و آنچه در خلوتخانه در گوش گفته‌اید، بر پشت‌بامها اعلام خواهد شد.
\v 4 امّا ای دوستان من، به شما می‌گویم از قاتلان جسم که قدرت ندارند بیشتر از این بکنند، ترسان مباشید.
\v 5 بلکه به شما نشان می‌دهم که از که باید ترسید، از او بترسید که بعد از کشتن، قدرت دارد که به جهنّم بیفکند. بلی به شما می‌گویم از او بترسید.
\v 6 آیا پنج گنجشک به دو سکّه فروخته نمی‌شود؟ و حال آنکه یکی از آنها نزد خدا فراموش نمی‌شود.
\v 7 بلکه مویهای سر شما همه شمرده شده است. پس مترسید، زیرا که از بسیاری گنجشک باارزشتر هستید.
\v 8 امّا به شما می‌گویم هر که نزد مردم به من اقرار کند، پسر انسان نیز پیش فرشتگان خدا او را اقرار خواهد کرد.
\v 9 امّا هر که مرا پیش مردم انکار کند، نزد فرشتگان خدا انکار کرده خواهد شد.
\v 10 و هر که سخنی برخلاف پسر انسان گوید، آمرزیده شود. امّا هر که به روح‌القدس کفر گوید آمرزیده نخواهد شد.
\v 11 و چون شما را در کنیسه‌ها و به نزد حاکمان و صاحب‌منصبان برند، اندیشه مکنید که چگونه و به چه نوع دفاعیه آورید یا چه بگویید.
\v 12 زیرا که در همان ساعت روح‌القدس شما را خواهد آموخت که چه باید گفت.
\v 13 و شخصی از آن جماعت به وی گفت: ای استاد، برادر مرا بفرما تا ارث پدر را با من تقسیم کند.
\v 14 به وی گفت: ای مرد، که مرا بر شما داور یا مقسم قرار داده است؟
\v 15 پس بدیشان گفت: زنهار از طمع بپرهیزید زیرا که حیات کسی شامل فزونی داراییش نیست.
\v 16 و مثلی برای ایشان آورده، گفت: شخصی ثروتمند را از املاکش محصول وافر پیدا شد.
\v 17 پس با خود اندیشیده، گفت: چه کنم؟ زیرا جایی که محصول خود را انبار کنم، ندارم.
\v 18 پس گفت: چنین می‌کنم؛ انبارهای خود را خراب کرده، بزرگتر بنا می‌کنم و در آن تمامی حاصل و اموال خود را جمع خواهم کرد.
\v 19 و به جان خود خواهم گفت که، ای جان اموال فراوان اندوخته شده بجهت چندین سال داری. حال آسوده باش؛ بخور و بنوش و خوش باش.
\v 20 خدا به وی گفت: ای احمق در همین شب جان تو را از تو خواهند گرفت؛ آنگاه آنچه اندوخته‌ای، از آن که خواهد بود؟
\v 21 همچنین است هر کسی که برای خود ذخیره کند و برای خدا ثروتمند نباشد.
\v 22 پس به شاگردان خود گفت: از این جهت به شما می‌گویم که اندیشه مکنید بجهت جان خود که چه بخورید و نه برای بدن که چه بپوشید.
\v 23 جان از خوراک و بدن از پوشاک بهتر است.
\v 24 کلاغان را ملاحظه کنید که نه زراعت می‌کنند و نه می‌دروند و نه کاهدان و نه انباری دارند و خدا آنها را می‌پروراند. آیا شما به چند مرتبه از مرغان بهتر نیستید؟
\v 25 و کیست از شما که به فکر بتواند ذراعی بر قامت خود افزاید.
\v 26 پس هرگاه توانایی کوچکترین کاری را ندارید، چرا برای مابقی می‌اندیشید.
\v 27 سوسنهای چمن را بنگرید چگونه رشد می‌کنند و حال آنکه نه زحمت می‌کشند و نه می‌ریسند، امّا به شما می‌گویم که سلیمان با همه جلالش مثل یکی از اینها پوشیده نبود.
\v 28 پس هرگاه خدا علفی را که امروز در صحرا است و فردا در تنور افکنده می‌شود چنین می‌پوشاند، چقدر بیشتر شما را ای سست ایمانان.
\v 29 پس شما جویا مباشید که چه بخورید یا چه بیاشامید و مضطرب مشوید.
\v 30 زیرا که امّت‌های جهان، همه این چیزها را می‌طلبند، امّا پدر شما می‌داند که به این چیزها احتیاج دارید.
\v 31 بلکه ملکوت خدا را طلب کنید که همهٔ این چیزها برای شما افزوده خواهد شد.
\v 32 ترسان مباشید ای گله کوچک، زیرا که خوشنودی پدر شما است که ملکوت را به شما عطا فرماید.
\v 33 آنچه دارید بفروشید و صدقه دهید و کیسه‌ها بسازید که کُهنه نشود و گنجی را که تلف نشود، در آسمان جایی که دزد نزدیک نیاید و بید تباه نسازد.
\v 34 زیرا جایی که خزانه شما است، دل شما نیز در آنجا می‌باشد.
\v 35 کمرهای خود را بسته، چراغهای خود را افروخته بدارید.
\v 36 و شما مانند کسانی باشید که انتظار آقای خود را می‌کشند که چه وقت از عروسی بازگشت کند تا هر وقت آید و در را بکوبد، بی‌درنگ برای او باز کنند.
\v 37 خوشابه‌حال آن غلامان که آقای ایشان چون آید، ایشان را بیدار یابد. هر آینه به شما می‌گویم که کمر خود را بسته، ایشان را خواهد نشانید و پیش آمده، ایشان را خدمت خواهد کرد.
\v 38 و اگر در پاس دوم یا سوم از شب بیاید و ایشان را چنین یابد، خوشا بحال آن غلامان.
\v 39 امّا این را بدانید که اگر صاحب‌خانه می‌دانست که دزد در چه ساعت می‌آید، بیدار می‌ماند و نمی‌گذاشت که به خانه‌اش وارد شوند.
\v 40 پس شما نیز آماده باشید، زیرا در ساعتی که گمان نمی‌برید پسر انسان می‌آید.
\v 41 پِطرُس به وی گفت: ای خداوند، آیا این مثل را برای ما زدی یا بجهت همه.
\v 42 خداوند گفت: پس کیست آن ناظر امین و دانا که اربابش وی را بر سایر خادمان خود گماشته باشد تا آذوقه را در وقتش به ایشان تقسیم کند.
\v 43 خوشابه‌حال آن غلام که آقایش چون آید، او را در چنین کار مشغول یابد.
\v 44 هرآینه به شما می‌گویم که او را بر همه مایملک خود خواهد گماشت.
\v 45 امّا اگر آن غلام در خاطر خود گوید، آمدن آقایم به طول می‌انجامد و به زدن غلامان و کنیزان و به خوردن و نوشیدن و میگساریدن شروع کند،
\v 46 هرآینه ارباب آن غلام آید، در روزی که منتظر او نباشد و در ساعتی که او نداند و او را دو پاره کرده، نصیبش را با خیانتکاران قرار دهد.
\v 47 امّا آن غلامی که ارادهٔ ارباب خویش را دانست و خود را مهیّا نساخت تا به ارادهٔ او عمل نماید، تازیانه بسیار خواهد خورد.
\v 48 امّا آنکه نادانسته کارهایی کند که سزاوار تازیانه است، تازیانه کم خواهد خورد. و به هر کسی که زیادتر داده شود، از وی مطالبه زیادتر گردد و نزد هر که امانت بیشتر نهند، از او بازخواست زیادتر خواهند کرد.
\v 49 من آمدم تا آتشی در زمین افروزم، پس چه می‌خواهم اگر الآن در گرفته است.
\v 50 امّا مرا تعمیدی است که بیابم و در چه فشاری هستم، تا وقتی که آن به‌سر آید.
\v 51 آیا گمان می‌برید که من آمده‌ام تا صلح بر زمین بخشم؟ نی، بلکه به شما می‌گویم جدایی را.
\v 52 زیرا بعد از این پنج نفر که در یک خانه باشند، دو از سه و سه از دو جدا خواهند شد؛
\v 53 پدر از پسر و پسر از پدر و مادر از دختر و دختر از مادر و مادرشوهر از عروس و عروس از مادرشوهر جدایی خواهند نمود.
\v 54 آنگاه باز به آن جماعت گفت: هنگامی که ابری بینید که از مغرب پدید آید، بی‌تأمّل می‌گویید باران می‌آید و چنین می‌شود.
\v 55 و چون دیدید که باد جنوبی می‌وزد، می‌گویید که گرم خواهد شد و می‌شود.
\v 56 ای ریاکاران، می‌توانید صورت زمین و آسمان را تشخیص دهید، پس چگونه این زمان را نمی‌شناسید؟
\v 57 و چرا از خود به عدالت حکم نمی‌کنید؟
\v 58 و هنگامی که با شاکی خود نزد حاکم می‌روی، در راه سعی کن که از او برهی، مبادا تو را نزد قاضی بکشد و قاضی تو را به سرهنگ سپارد و سرهنگ تو را به زندان افکند.
\v 59 تو را می‌گویم تا سکّهٔ آخر را ادا نکنی، از آنجا هرگز بیرون نخواهی آمد.