\c 11
\p
\v 1 و در سال اوّل داریوش مادی، من نیز ایستاده بودم تا او را استوار سازم و قوّت دهم.
\v 2 و الآن تو را به راستی اعلام می‌نمایم. اینک سه پادشاه بعد از این در فارس خواهند برخاست و چهارمین از همه ثروتمندتر خواهد بود. و چون به سبب توانگری خویش قوی گردد، همه را به ضدّ مملکت یونان برخواهد انگیخت.
\v 3 و پادشاهی جبّار خواهد برخاست و بر مملکت عظیمی سلطنت خواهد نمود و برحسب ارادهٔ خود عمل خواهد کرد.
\v 4 و چون برخیزد سلطنت او شکسته خواهد شد و بسوی بادهای چهارگانهٔ آسمان تقسیم خواهد گردید. امّا نه به نسل او و نه موافق استقلالی که او می‌داشت، زیرا که سلطنت او از ریشه کنده شده و به دیگران غیر از ایشان داده خواهد شد.
\v 5 و پادشاه جنوب با یکی از سرداران خود قوی شده، بر او غلبه خواهد یافت و سلطنت خواهد نمود و سلطنت او سلطنت عظیمی خواهد بود.
\v 6 و بعد از پایان سالها ایشان همداستان خواهند شد و دخترپادشاه جنوب نزد پادشاه شمال آمده، با او آشتی خواهد نمود. امّا قوّت بازوی خود را نگاه نخواهد داشت و او و بازویش برقرار نخواهد ماند و آن دختر و آنانی که او را خواهند آورد و پدرش و آنکه او را تقویت خواهد نمود در آن زمان تسلیم خواهند شد.
\v 7 و کسی از رمونه‌های ریشه‌هایش در جای او خواهد برخاست و با لشکری آمده، به قلعه پادشاه شمال داخل خواهد شد و با ایشان (جنگ) نموده، غلبه خواهد یافت.
\v 8 و خدایان و بتهای ریخته شده ایشان را نیز با ظروف گرانبهای ایشان از طلا و نقره به مصر به اسیری خواهد برد و سالهایی چند از پادشاه شمال دست خواهد برداشت.
\v 9 و به مملکت پادشاه جنوب داخل شده، باز به ولایت خود بازگشت خواهد نمود.
\v 10 و پسرانش محاربه خواهند نمود و گروهی از لشکرهای عظیم را جمع خواهند کرد و ایشان داخل شده، مثل سیل خواهند آمد و عبور خواهند نمود و برگشته، تا به قلعه او جنگ خواهند کرد.
\v 11 و پادشاه جنوب خشمناک شده، بیرون خواهد آمد و با وی یعنی با پادشاه شمال جنگ خواهد نمود و وی گروه عظیمی برپا خواهد کرد و آن گروه به دست وی تسلیم خواهند شد.
\v 12 و چون آن گروه برداشته شود، دلش مغرور خواهد شد و کرورها را هلاک خواهد ساخت امّا قوّت نخواهد یافت.
\v 13 پس پادشاه شمال بازگشت کرده، لشکری عظیم‌تر از اوّل برپا خواهد نمود و بعد از پایان مدّت سالها با لشکر عظیمی و دولت فراوانی خواهد آمد.
\v 14 و در آنوقت بسیاری با پادشاه جنوب مقاومت خواهند نمود و بعضی از ستمکیشان قوم تو خویشتن را خواهند برافراشت تا رؤیا را ثابت‌نمایند امّا ایشان خواهند افتاد.
\v 15 پس پادشاه شمال خواهد آمد و سنگرها برپا نموده، شهر حصاردار را خواهد گرفت و نه افواج جنوب و نه برگزیدگان او یارای مقاومت خواهند داشت بلکه وی را هیچ یارای مقاومت نخواهد بود.
\v 16 و آنکس که به ضدّ وی می‌آید، برحسب رضامندی خود عمل خواهد نمود و کسی نخواهد بود که با وی مقاومت تواند نمود. پس در فخر زمینها توقّف خواهد نمود و آن به دست وی تلف خواهد شد.
\v 17 و عزیمت خواهد نمود که با قوّتِ تمامی مملکت خویش داخل بشود و با وی آشتی خواهد کرد و او دختر زنان را به وی خواهد داد تا آن را هلاک کند. امّا او ثابت نخواهد ماند و از آن او نخواهد بود.
\v 18 پس بسوی جزیره‌ها توجّه خواهد نمود و بسیاری از آنها را خواهد گرفت. امّا سرداری سرزنش او را باطل خواهد کرد، بلکه انتقام سرزنش او را از او خواهد گرفت.
\v 19 پس بسوی قلعه‌های زمین خویش توجّه خواهد نمود امّا لغزش خواهد خورد و افتاده، ناپدید خواهد شد.
\v 20 پس در جای او عاملی خواهد برخاست که جلال سلطنت را از میان خواهدبرداشت، امّا در اندک ایّامی او نیز هلاک خواهد شد نه به غضب و نه به جنگ.
\v 21 و در جای او حقیری خواهد برخاست، امّا جلال سلطنت را به وی نخواهند داد و او ناگهان داخل شده، سلطنت را با حیله‌ها خواهد گرفت.
\v 22 و سیل افواج و رئیس عهد نیز از حضور او رُفته و شکسته خواهند شد.
\v 23 و از وقتی که ایشان با وی همداستان شده باشند، او به حیله رفتار خواهد کرد و با جمعی کم افراشته و بزرگ خواهد شد.
\v 24 و ناگهان به برومندترین بِلاد وارد شده، کارهایی را که نه پدرانش و نه پدران‌پدرانش کرده باشند بجا خواهد آورد و غارت و غنیمت و اموال را به ایشان بذل خواهد نمود و به ضدّ شهرهای حصاردار تدبیرها خواهد نمود، امّا اندک زمانی خواهد بود.
\v 25 و قوّت و دل خود را با لشکر عظیمی به ضدّ پادشاه جنوب برخواهد انگیخت و پادشاه جنوب با فوجی بسیار عظیم و قوی تهیه جنگ خواهد دید؛ امّا یارای مقاومت نخواهد داشت زیرا که به ضدّ او تدبیرها خواهند نمود.
\v 26 و آنانی که خوراک او را می‌خورند او را شکست خواهند داد و لشکر او تلف خواهد شد و بسیاری کشته خواهند افتاد.
\v 27 و دل این دو پادشاه به بدی مایل خواهد شد و بر یک سفره دروغ خواهند گفت؛ امّا پیش نخواهد رفت زیرا که هنوز انتها برای وقت معیّن خواهد بود.
\v 28 پس با اموال بسیار به زمین خود بازگشت خواهد کرد ودلش به ضدّ عهد مقدّس جازم خواهد بود پس (برحسب ارادهٔ خود) عمل نموده، به زمین خود خواهد برگشت.
\v 29 و در وقت معیّن بازگشت نموده، به زمین جنوب وارد خواهد شد امّا آخرش مثل اولش نخواهد بود.
\v 30 و کشتیها از کتّیم به ضدّ او خواهند آمد. پس مأیوس شده، رو خواهد تافت و به ضدّ عهد مقدّس خشمناک شده، (برحسب ارادهٔ خود) عمل خواهد نمود و برگشته به آنانی که عهد مقدّس را ترک می‌کنند توجّه خواهد نمود.
\v 31 و افواج از جانب او برخاسته، مَقدَسِ حصین را آلوده خواهند نمود و قربانی سوختنی دایمی را موقوف کرده، رجاست ویرانی را برپا خواهند داشت.
\v 32 و آنانی را که به ضدّ عهد شرارت می‌ورزند، با مکرها گمراه خواهد کرد. امّا آنانی‌که خدای خویش را می‌شناسند قوی شده، (کارهای عظیم) خواهند کرد.
\v 33 و حکیمان قوم بسیاری را تعلیم خواهند داد، امّا ایّامی چند به شمشیر و آتش و اسیری و تاراج خواهند افتاد.
\v 34 و چون بیفتند، پیروزی کمی خواهند یافت و بسیاری با فریب به ایشان ملحق خواهند شد.
\v 35 و بعضی از حکیمان به جهت امتحان ایشان لغزش خواهند خورد که تا وقت آخر پاک و سفید بشوند زیرا که زمان معیّن هنوز نیست.
\v 36 و آن پادشاه موافق ارادهٔ خود عمل نموده، خویشتن را بر همه خدایان افراشته و بزرگ خواهد نمود و به ضدّ خدای خدایان سخنان عجیب خواهد گفت و تا انتهای غضب کامیاب خواهد شد زیرا آنچه مقدّر است به وقوع خواهد پیوست.
\v 37 و به خدای پدران خود و به برتری زنان اعتنا نخواهد نمود، بلکه به هیچ خدا اعتنا نخواهد نمود زیرا خویشتن را از همه بلندتر خواهد شمرد.
\v 38 و در جای او خدای قلعه‌ها را تکریم خواهد نمود و خدایی را که پدرانش او را نشناختند با طلا و نقره و سنگهای گرانبها و نفایس تکریم خواهد نمود.
\v 39 و با قلعه‌های حصین مثل خدای بیگانه عمل خواهد نمود و آنانی را که بدو اعتراف نمایند در جلال ایشان خواهد افزود و ایشان را بر اشخاص بسیار تسلّط خواهد داد و زمین را برای اجرت (ایشان) تقسیم خواهد نمود.
\v 40 و در زمان آخر پادشاه جنوب با وی جنگ خواهد نمود و پادشاه شمال با ارابه‌ها وسواران و کشتیهای بسیار مانند گردباد به ضدّ او خواهد آمد و به زمینها سَیلان کرده، از آنها عبور خواهد کرد.
\v 41 و به فخر زمینها وارد خواهد شد و بسیاری خواهند افتاد، امّا اینان یعنی ادوم و موآب و رؤسای بنی‌عمّون از دست او خلاصی خواهند یافت.
\v 42 و دست خود را بر کشورها دراز خواهد کرد و زمین مصر رهایی نخواهد یافت.
\v 43 و بر خزانه‌های طلا و نقره و بر همه نفایس مصر استیلا خواهد یافت و لُبّیان و حَبَشیان در موکب او خواهند بود.
\v 44 امّا اخبار از مشرق و شمال او را مضطرب خواهد ساخت، پس با خشم عظیمی بیرون رفته، اشخاص بسیاری را تباه کرده، بالکلّ هلاک خواهد ساخت.
\v 45 و خیمه‌های ملوکانه خود را در کوه پرجلال مقدّس در میان دو دریا برپا خواهد نمود، امّا به اَجَل خود خواهد رسید و مُعِینی نخواهد داشت.