\c 3
\p
\v 1 و سلیمان با فرعون، پادشاه مصر،مصاهرت نموده، دختر فرعون را گرفت، و او را به شهر داوود آورد تا بنای خانۀ خود و خانۀ خداوند و حصار اورشلیم را به هر طرفش تمام کند.
\v 2 امّا قوم در مکانهای بلند قربانی می‌گذرانیدند زیرا خانه‌ای برای نام خداوند تا آن زمان بنا نشده بود.
\v 3 و سلیمان خداوند را دوست داشته، به فرایض پدر خود، داوود رفتار می‌نمود، جز اینکه در مکانهای بلند قربانی می‌گذرانید و بخور می‌سوزانید.
\v 4 و پادشاه به جِبْعُون رفت تا در آنجا قربانی بگذراند زیرا که مکانِ بلندِ عظیم، آن بود و سلیمان بر آن مذبح هزار قربانی سوختنی گذرانید.
\v 5 و خداوند به سلیمان در جِبْعُون در خواب شب ظاهر شد. و خدا گفت، آنچه را که به تو بدهم، طلب نما.
\v 6 سلیمان گفت، تو بابنده‌ات، پدرم داوود، هرگاه در حضور تو با راستی و عدالت و قلب سلیم با تو رفتار می‌نمود، احسان عظیم می‌نمودی، و این احسان عظیم را برای او نگاه داشتی که پسری به او دادی تا بر کرسی وی بنشیند، چنانکه امروز واقع شده است.
\v 7 و الآن ای یهُوَه، خدای من، تو بندۀ خود را به جای پدرم داوود، پادشاه ساختی و من طفل صغیر هستم که خروج و دخول را نمی‌دانم.
\v 8 و بنده‌ات در میان قوم تو که برگزیده‌ای هستم، قوم عظیمی که بسیارند به حدی که ایشان را نتوان شمرد و حساب کرد.
\v 9 پس به بندۀ خود دل فهیم عطا فرما تا قوم تو را داوری نمایم و در میان نیک و بد تشخیص دهم؛ زیرا کیست که این قوم عظیم تو را داوری تواند نمود؟
\v 10 و این امر به نظر خداوند پسند آمد که سلیمان این چیز را خواسته بود.
\v 11 پس خدا به وی گفت، چونکه این چیز را خواستی و طول ایّام برای خویشتن نطلبیدی، و دولت برای خود سؤال ننمودی، و جان دشمنانت را نطلبیدی، بلکه به جهت خود حکمت خواستی تا عدالت را بفهمی،
\v 12 اینک بر حسب کلام تو کردم و اینک دل حکیم و فهیم به تو دادم به طوری که پیش از تو مثل تویی نبوده است و بعد از تو کسی مثل تو نخواهد برخاست.
\v 13 و نیز آنچه را نطلبیدی، یعنی هم دولت و هم جلال را به تو عطا فرمودم به حدی که در تمامی روزهایت کسی مثل تو در میان پادشاهان نخواهد بود.
\v 14 و اگر در راه‌های من رفتار نموده، فرایض و اوامر مرا نگاه داری به طوری که پدر تو داوود رفتار نمود، آنگاه روزهایت را طویل خواهم گردانید.
\v 15 پس سلیمان بیدار شد و اینک خواب بود. و به اورشلیم آمده، پیش تابوت عهد خداوند ایستاد، و قربانی‌های سوختنی گذرانید و ذبایح سلامتی ذبح کرده، برای تمامی بندگانش ضیافت نمود.
\v 16 آنگاه دو زن فاحشه نزد پادشاه آمده، در حضورش ایستادند.
\v 17 و یکی از آن زنان گفت، ای آقایم، من و این زن در یک خانه ساکنیم و در آن خانه با او زاییدم.
\v 18 و روز سوم بعد از زاییدنم واقع شد که این زن نیز زایید و ما با یکدیگر بودیم و کسی دیگر با ما در خانه نبود و ما هر دو در خانه تنها بودیم.
\v 19 و در شب، پسر این زن مرد زیرا که بر او خوابیده بود.
\v 20 و او در نصف شب برخاسته، پسر مرا وقتی که کنیزت در خواب بود از پهلوی من گرفت و در بغل خود گذاشت و پسر مردۀ خود را در بغل من نهاد.
\v 21 و بامدادان چون برخاستم تا پسر خود را شیر دهم، اینک مرده بود؛ امّا چون در وقت صبح بر او نگاه کردم، دیدم که پسری که من زاییده بودم، نیست.
\v 22 زن دیگر گفت، نی، بلکه پسر زنده از آن من است و پسر مرده از آن توست. و آن دیگر گفت، نی، بلکه پسر مرده از آن توست و پسر زنده از آن من است. و به حضور پادشاه مکالمه می‌کردند.
\v 23 پس پادشاه گفت، این می‌گوید که این پسر زنده از آن من است و پسر مرده از آن توست و آن می‌گوید نی، بلکه پسر مرده از آن توست و پسر زنده از آن من است.
\v 24 و پادشاه گفت، شمشیری نزد من بیاورید. پس شمشیری به حضور پادشاه آوردند.
\v 25 و پادشاه گفت، پسر زنده را به دو حصّه تقسیم نمایید و نصفش را به این و نصفش را به آن بدهید.
\v 26 و زنی که پسر زنده از آن او بود، چونکه دلش بر پسرش‌می‌سوخت به پادشاه عرض کرده، گفت، ای آقایم! پسر زنده را به او بدهید و او را هرگز مکشید. امّا آن دیگری گفت، نه از آن من و نه از آن تو باشد؛ او را تقسیم نمایید.
\v 27 آنگاه پادشاه امر فرموده، گفت، پسر زنده را به او بدهید و او را البتّه مکشید زیرا که مادرش این است.
\v 28 و چون تمامی اسرائیل حُکمی را که پادشاه کرده بود، شنیدند از پادشاه بترسیدند زیرا دیدند که حکمت خدایی به جهت داوری کردن در دل اوست.
