\c 8
\p
\v 1 آنگاه سلیمان، مشایخ اسرائیل و همهٔ رؤسای قبیله‌ها و سروران خانه‌های آبای ‌بنی‌اسرائیل را نزد سلیمان پادشاه در اورشلیم جمع کرد تا تابوت عهد خداوند را از شهر داوود که صهیون باشد، برآورند.
\v 2 و همهٔ مردان اسرائیل در ماه ایتانیم که ماه هفتم است در عید نزد سلیمان پادشاه جمع شدند.
\v 3 و همهٔ مشایخ اسرائیل آمدند و کاهنان تابوت را برداشتند.
\v 4 و تابوت خداوند و خیمۀ اجتماع و همۀ آلات مقدّس را که در خیمه بود آوردند و کاهنان و لاویان آنها را برآوردند.
\v 5 و سلیمان پادشاه و تمامی جماعت اسرائیل که نزد وی جمع شده بودند، پیش روی تابوت همراه وی ایستادند، و اینقدر گوسفند و گاو را ذبح کردند که به شمار و حساب نمی‌آمد.
\v 6 و کاهنان تابوت عهد خداوند را به مکانش در محراب خانه، یعنی در قدس‌الاقداس زیر بالهای کروبیان درآوردند.
\v 7 زیرا کروبیان بالهای خود را بر مکان تابوت پهن می‌کردند و کروبیان تابوت و عصاهایش را از بالا می‌پوشانیدند.
\v 8 و عصاها اینقدر دراز بود که سرهای عصاها از قدسی که پیش محراب بود، دیده می‌شد امّا از بیرون دیده نمی‌شد و تا امروز در آنجا هست.
\v 9 و در تابوت چیزی نبود سوای آن دو لوح سنگ که موسی در حوریب در آن گذاشت، وقتی که خداوند با بنی‌اسرائیل در حین بیرون آمدن ایشان از زمین مصر عهد بست.
\v 10 و واقع شد که چون کاهنان از قدس بیرون آمدند ابر، خانۀ خداوند را پر ساخت.
\v 11 و کاهنان به سبب ابر نتوانستند به جهت خدمت بایستند، زیرا که جلال یهُوَه، خانۀ خداوند را پر کرده بود.
\v 12 آنگاه سلیمان گفت: خداوند گفته است که در تاریکی غلیظ ساکن می‌شوم.
\v 13 به‌راستی خانه‌ای برای سکونت تو و مکانی را که در آن تا به ابد ساکن شوی بنا نموده‌ام.
\v 14 و پادشاه روی خود را برگردانیده، تمامی جماعت اسرائیل را برکت داد و تمامی جماعت اسرائیل بایستادند.
\v 15 پس گفت: یهُوَه خدای اسرائیل متبارک باد که به دهان خود به پدر من داوود وعده داده، و به دست خود آن را به جا آورده، گفت:
\v 16 از روزی که قوم خود اسرائیل را از مصر برآوردم، شهری از همهٔ قبیله‌های اسرائیل برنگزیدم تا خانه‌ای بنا نمایم که اسم من در آن باشد، امّا داوود را برگزیدم تا پیشوای قوم من اسرائیل بشود.
\v 17 و در دل پدرم، داوود بود که خانه‌ای برای اسم یهُوَه، خدای اسرائیل، بنا نماید.
\v 18 امّا خداوند به پدرم داوود گفت: چون در دل تو بود که خانه‌ای برای اسم من بنا نمایی، نیکو کردی که این را در دل خود نهادی.
\v 19 امّا تو خانه را بنا نخواهی نمود بلکه پسر تو که از صُلب تو بیرون آید، او خانه را برای اسم من بنا خواهد کرد.
\v 20 پس خداوند کلامی را که گفته بود ثابت گردانید، و من به جای پدر خود داوود برخاسته، و بر وفق آنچه خداوند گفته بود بر کرسی اسرائیل نشسته‌ام، و خانه را به اسم یهُوَه، خدای اسرائیل، بنا کرده‌ام.
\v 21 و در آن، مکانی مقرّر کرده‌ام برای تابوتی که عهد خداوند در آن است که آن را با پدران ما حین بیرون آوردن ایشان از مصر بسته بود.
\v 22 و سلیمان پیش مذبح خداوند به حضور تمامی جماعت اسرائیل ایستاده، دستهای خود را به سوی آسمان برافراشت‌
\v 23 و گفت: ای یهُوَه، خدای اسرائیل، خدایی مثل تو نه بالا در آسمان و نه پایین بر زمین هست که با بندگان خود که به حضور تو به تمامی دل خویش رفتار می‌نمایند، عهد و رحمت را نگاه می‌داری.
\v 24 و آن وعده‌ای که به بندۀ خود، پدرم داوود داده‌ای، نگاه داشته‌ای زیرا به دهان خود وعده دادی و به دست خود آن را وفا نمودی چنانکه امروز شده است.
\v 25 پس الآن ای یهُوَه، خدای اسرائیل، با بندۀ خود، پدرم داوود، آن وعده‌ای را نگاه دار که به او داده و گفته‌ای کسی که بر کرسی اسرائیل بنشیند برای تو به حضور من منقطع نخواهد شد، به شرطی که پسرانت طریق‌های خود را نگاه داشته، به حضور من رفتار نمایند چنانکه تو به حضورم رفتار نمودی.
\v 26 و الآن ای خدای اسرائیل تمنّا اینکه کلامی که به بندۀ خود، پدرم داوود گفته‌ای، ثابت بشود.
\v 27 امّا آیا خدا براستی بر زمین ساکن خواهد شد؟ اینک آسمان و آسمان آسمانها تو را گنجایش ندارد تا چه رسد به این خانه‌ای که من بنا کرده‌ام.
\v 28 امّا ای یهُوَه، خدای من، به دعا و تضرّع بندۀ خود توجّه نما و استغاثه و دعایی را که بنده‌ات امروز به حضور تو می‌کند، بشنو،
\v 29 تا آنکه شب و روز چشمان تو بر این خانه باز شود و بر مکانی که درباره‌اش گفتی که اسم من در آنجا خواهد بود و تا دعایی را که بنده‌ات به سوی این مکان بنماید، اجابت کنی.
\v 30 و تضرّع بنده‌ات وقوم خود اسرائیل را که به سوی این مکان دعا می‌نمایند، بشنو و از مکان سکونت خود، یعنی از آسمان بشنو و چون شنیدی عفو نما.
\v 31 اگر کسی به همسایۀ خود گناه ورزد و قسم بر او عرضه شود که بخورد و او آمده پیش مذبح تو در این خانه قسم خورد،
\v 32 آنگاه از آسمان بشنو و عمل نموده، به جهت بندگانت حکم نما و شریران را ملزم ساخته، راه ایشان را به سر ایشان برسان و عادلان را عادل شمرده، ایشان را بر حسب عدالت ایشان جزا ده.
\v 33 و هنگامی که قوم تو اسرائیل به سبب گناهی که به تو ورزیده باشند به حضور دشمنان خود مغلوب شوند، اگر به سوی تو بازگشت نموده، اسم تو را اعتراف نمایند و نزد تو در این خانه دعا و تضرّع نمایند،
\v 34 آنگاه از آسمان بشنو و گناه قوم خود، اسرائیل را بیامرز و ایشان را به زمینی که به پدران ایشان داده‌ای بازآور.
\v 35 هنگامی که آسمان بسته شود و به سبب گناهی که به تو ورزیده باشند باران نبارد، اگر به سوی این مکان دعا کنند و اسم تو را اعتراف نمایند و به سبب مصیبتی که به ایشان رسانیده باشی از گناه خویش بازگشت کنند،
\v 36 آنگاه از آسمان بشنو و گناه بندگانت و قوم خود اسرائیل را بیامرز و ایشان را به راه نیکو که در آن باید رفت، تعلیم ده و به زمین خود که آن را به قوم خویش برای میراث بخشیده‌ای، باران بفرست.
\v 37 اگر در زمین قحطی باشد و اگر وبا یا باد سموم یا یرقان باشد و اگر ملخ یا کِرْم باشد و اگر دشمنان ایشان، ایشان را در شهرهای زمین ایشان محاصره نمایند، هر بلایی یا هر مرضی که بوده‌باشد،
\v 38 آنگاه هر دعا و هر استغاثه‌ای که از هر مرد یا از تمامی قوم تو، اسرائیل، کرده شود که هریک از ایشان بلای دل خود را خواهند دانست، و دستهای خود را به سوی این خانه دراز نمایند،
\v 39 آنگاه از آسمان که مکان سکونت تو باشد، بشنو و بیامُرز و عمل نموده، به هر کس که دل او را می‌دانی به حسب راه‌هایش جزا بده، زیرا که تو به تنهایی عارف قلوب همهٔ بنی‌آدم هستی.
\v 40 تا آنکه ایشان در تمام روزهایی که به روی زمینی که به پدران ما داده‌ای زنده باشند، از تو بترسند.
\v 41 و نیز غریبی که از قوم تو، اسرائیل، نباشد و به خاطر اسم تو از زمین بعید آمده باشد،
\v 42 زیرا که آوازۀ اسم عظیمت و دست قویت و بازوی دراز تو را خواهند شنید، پس چون بیاید و به سوی این خانه دعا نماید،
\v 43 آنگاه از آسمان که مکان سکونت توست بشنو و موافق هر چه آن غریب از تو استدعا نماید به عمل آور تا همهٔ قومهای جهان اسم تو را بشناسند و مثل قوم تو، اسرائیل، از تو بترسند و بدانند که اسم تو بر این خانه‌ای که بنا کرده‌ام، نهاده شده است.
\v 44 اگر قوم تو برای جنگ با دشمنان خود به راهی که ایشان را فرستاده باشی بیرون روند و ایشان به سوی شهری که تو برگزیده‌ای و خانه‌ای که به جهت اسم تو بنا کرده‌ام، نزد خداوند دعا نمایند،
\v 45 آنگاه دعا و تضرع ایشان را از آسمان بشنو و حقّ ایشان را بجا آور.
\v 46 و اگر به تو گناه ورزیده باشند، زیرا انسانی نیست که گناه نکند و تو بر ایشان غضبناک شده، ایشان را به دست دشمنان تسلیم کرده باشی و اسیرکنندگان ایشان، ایشان را به زمین دشمنان خواه دور و خواه نزدیک به اسیری ببرند،
\v 47 پس‌اگر ایشان در زمینی که در آن اسیر باشند به خود آمده، بازگشت نمایند و در زمین اسیری خود نزد تو تضرّع نموده، گویند که گناه کرده، و عصیان ورزیده، و شریرانه رفتار نموده‌ایم،
\v 48 و در زمینِ دشمنانی که ایشان را به اسیری برده باشند به تمامی دل و به تمامی جان خود به تو بازگشت نمایند، و به سوی زمینی که به پدران ایشان داده‌ای و شهری که برگزیده و خانه‌ای که برای اسم تو بنا کرده‌ام، نزد تو دعا نمایند،
\v 49 آنگاه از آسمان که مکان سکونت توست، دعا و تضرع ایشان را بشنو و حقّ ایشان را بجا آور.
\v 50 و قوم خود را که به تو گناه ورزیده باشند، عفو نما و تمامی تقصیرهای ایشان را که به تو ورزیده باشند بیامرز و ایشان را در دل اسیرکنندگان ایشان ترحّم عطا فرما تا بر ایشان ترحّم نمایند.
\v 51 زیرا که ایشان قوم تو و میراث تو می‌باشند که از مصر از میان کورۀ آهن بیرون آوردی.
\v 52 تا چشمان تو به تضرع بنده‌ات و به تضرع قوم تو اسرائیل گشاده شود و ایشان را در هر چه نزد تو دعا نمایند، اجابت نمایی.
\v 53 زیرا که تو ایشان را از همهٔ قومهای جهان برای ارثیت خویش ممتاز نموده‌ای چنانکه به واسطۀ بندۀ خود موسی وعده دادی هنگامی که تو ای خداوند یهُوَه پدران ما را از مصر بیرون آوردی.
\v 54 و واقع شد که چون سلیمان از گفتن تمامی این دعا و تضرع نزد خداوند فارغ شد، از پیش مذبح خداوند از زانو زدن و دراز نمودن دستهای خود به سوی آسمان برخاست،
\v 55 و ایستاده، تمامی جماعت اسرائیل را به صدای بلند برکت داد و گفت:
\v 56 متبارک باد خداوند که قوم خود، اسرائیل‌را موافق هر چه وعده کرده بود، آرامی داده است زیرا که از تمامی وعده‌های نیکو که به واسطۀ بندۀ خود، موسی داده بود، یک سخن به زمین نیفتاد.
\v 57 یهُوَه خدای ما با ما باشد چنانکه با پدران ما می‌بود و ما را ترک نکند و رّد ننماید.
\v 58 و دلهای ما را به سوی خود مایل بگرداند تا در تمامی طریق‌هایش رفتار نموده، اوامر و فرایض و احکام او را که به پدران ما امر فرموده بود، نگاه داریم.
\v 59 و کلمات این دعایی که نزد خداوند گفته‌ام، شب و روز نزدیک یهُوَه خدای ما باشد تا حقّ بندۀ خود و حقّ قوم خویش اسرائیل را بر حسب اقتضای هر روز بجا آورد.
\v 60 تا تمامی قوم‌های جهان بدانند که یهُوَه خداست و دیگری نیست.
\v 61 پس دل شما با یهُوَه خدای ما کامل باشد تا در فرایض او رفتار نموده، اوامر او را مثل امروز نگاه دارید.
\v 62 پس پادشاه و تمامی اسرائیل با وی به حضور خداوند قربانی‌ها گذرانیدند.
\v 63 و سلیمان به جهت ذبایح سلامتی که برای خداوند گذارنید، بیست و دو هزار گاو و صد و بیست هزار گوسفند ذبح نمود و پادشاه و همهٔ بنی‌اسرائیل، خانۀ خداوند را تبریک نمودند.
\v 64 و در آن روز پادشاه وسط صحن را که پیش خانۀ خداوند است، تقدیس نمود زیرا چونکه مذبح برنجینی که به حضور خداوند بود به جهت گنجایش قربانی‌های سوختنی و هدایای آردی و پیه قربانی‌های سلامتی کوچک بود، از آن جهت قربانی‌های سوختنی و هدایای آردی و پیه ذبایح‌سلامتی را در آنجا گذرانید.
\v 65 و در آن وقت سلیمان و تمامی اسرائیل با وی عید را نگاه داشتند و آن انجمن بزرگ از مَدخَلِ حَمات تا درّه مصر هفت روز و هفت روز یعنی چهارده روز به حضور یهُوَه، خدای ما بودند.
\v 66 و در روز هشتم، قوم را مرخّص فرمود و ایشان برای پادشاه برکت خواسته، و با شادمانی و خوشدلی به سبب تمامی احسانی که خداوند به بندۀ خود، داوود و به قوم خویش اسرائیل نموده بود، به خیمه‌های خود رفتند.