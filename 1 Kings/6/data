\c 6
\p
\v 1 و واقع شد در سال چهارصد و هشتاد از خروج بنی‌اسرائیل از زمین مصر در ماه زِیو که ماه دوم از سال چهارم سلطنت سلیمان بر اسرائیل بود که بنای خانۀ خداوند را شروع کرد.
\v 2 و خانۀ خداوند که سلیمان پادشاه بنا نمود طولش شصت ذراع و عرضش بیست و بلندیش سی ذراع بود.
\v 3 و رواق پیش معبد خانه موافق‌عرض خانه، طولش بیست ذراع و عرضش روبروی خانه ده ذراع بود.
\v 4 و برای خانه پنجره‌های مُشَبّکْ ساخت.
\v 5 و بر دیوار خانه به هر طرفش طبقه‌ها بنا کرد، یعنی به هر طرف دیوارهای خانه هم بر معبد و هم بر محراب و به هر طرفش غرفه‌ها ساخت.
\v 6 و طبقۀ تحتانی عرضش پنج ذراع و طبقۀ وسطی عرضش شش ذراع و طبقۀ سومی عرضش هفت ذراع بود زیرا که به هر طرف خانه از خارجْ پشته‌ها گذاشت تا تیرها در دیوار خانه متمکّن نشود.
\v 7 و چون خانه بنا می‌شد از سنگهایی که در معدن مهیّا شده بود، بنا شد به طوری که در وقت بنا نمودن خانه نه چکّش و نه تبر و نه هیچ آلات آهنی شنیده شد.
\v 8 و درِ غُرفه‌های وسطی در جانب راست خانه بود و به طبقۀ وسطی و از طبقه وسطی تا طبقۀ سومی از پلّه‌های پیچاپیچ بالا می‌رفتند.
\v 9 و خانه را بنا کرده، آن را به اتمام رسانید و خانه را با تیرها و تخته‌های چوب سرو آزاد پوشانید.
\v 10 و بر تمامی خانه طبقه‌ها را بنا نمود که بلندی هر یک از آنها پنج ذراع بود و با تیرهای سرو آزاد در خانه مُتِمَکِّن شد.
\v 11 و کلام خداوند بر سلیمان نازل شده، گفت،
\v 12 این خانه‌ای که تو بنا می‌کنی، اگر در فرایض من رفتار نموده، احکام مرا به جا آوری و همهٔ اوامر مرا نگاه داشته، در آنها رفتار نمایی، آنگاه سخنان خود را که با پدرت، داوود، گفته‌ام با تو استوار خواهم گردانید.
\v 13 و در میان بنی‌اسرائیل ساکن شده، قوم خود اسرائیل را ترک نخواهم نمود.
\v 14 پس سلیمان خانه را بنا نموده، آن را به‌اتمام رسانید.
\v 15 و اندرون دیوارهای خانه را به تخته‌های سرو آزاد بنا کرد، یعنی از زمین خانه تا دیوار متصل به سقف را از اندرون با چوب پوشانید و زمین خانه را به تخته‌های صنوبر فرش کرد.
\v 16 و از پشت خانه بیست ذراع با تخته‌های سرو آزاد از زمین تا سر دیوارها بنا کرد و آنها را در اندرون به جهت محراب، یعنی به جهت قدس‌الاقداس بنا نمود.
\v 17 و خانه، یعنی معبد پیش روی محراب چهل ذراع بود.
\v 18 و در اندرون خانه چوب سرو آزاد منبّت به شکل کدوها و بسته‌های گُل بود چنانکه همه‌اش سرو آزاد بود و هیچ سنگ پیدا نشد.
\v 19 و در اندرون خانه، محراب را ساخت تا تابوت عهد خداوند را در آن بگذارد.
\v 20 و امّا داخل محراب طولش بیست ذراع و عرضش بیست ذراع و بلندیش بیست ذراع بود و آن را به زر خالص پوشانید و مذبح را با چوب سرو آزاد پوشانید.
\v 21 پس سلیمان داخل خانه را به زر خالص پوشانید و پیش روی محراب زنجیرهای طلا کشید و آن را به طلا پوشانید.
\v 22 و تمامی خانه را به طلا پوشانید تا همگی خانه تمام شد و تمامی مذبح را که پیش روی محراب بود، به طلا پوشانید.
\v 23 و در محراب دو کروبی از چوب زیتون ساخت که قد هر یک از آنها ده ذراع بود.
\v 24 و بال یک کروبی پنج ذراع و بال کروبی دیگر پنج ذراع بود و از سر یک بال تا به سر بال دیگر ده ذراع بود.
\v 25 و کروبی دوم ده ذراع بود که هر دو کروبی را یک اندازه و یک شکل بود.
\v 26 بلندی کروبی اوّل ده ذراع بود و همچنین کروبی دیگر.
\v 27 و کروبیان را در اندرون خانه گذاشت و بالهای کروبیان پهن‌شد به طوری که بال یک کروبی به دیوار می‌رسید و بال کروبی دیگر به دیوار دیگر می‌رسید و در میان خانه بالهای آنها با یکدیگر برمی‌خورد.
\v 28 و کروبیان را به طلا پوشانید.
\v 29 و بر تمامی دیوارهای خانه، به هر طرف نقشهای تراشیده شدۀ کروبیان و درختان خرما و بسته‌های گُل در اندرون و بیرون کَند.
\v 30 و زمین خانه را از اندرون و بیرون به طلا پوشانید.
\v 31 و به جهت درِ محراب دو لنگه از چوب زیتون، و آستانه و باهوهای آن را به اندازۀ پنج یک دیوار ساخت.
\v 32 پس آن دو لنگه از چوب زیتون بود و بر آنها نقشهای کروبیان و درختان خرما و بسته‌های گل کند و به طلا پوشانید. و کروبیان و درختان خرما را به طلا پوشانید.
\v 33 و همچنین به جهت درِ معبد باهوهای چوب زیتون به اندازۀ چهار یک دیوار ساخت.
\v 34 و دو لنگۀ این در از چوب صنوبر بود و دو تختۀ لنگۀ اوّل تا می‌شد و دو تختۀ لنگۀ دوم تا می‌شد.
\v 35 و بر آنها کروبیان و درختان خرما و بسته‌های گل کند و آنها را به طلایی که موافق نقشها ساخته بود، پوشانید.
\v 36 و صحن اندرون را از سه صف سنگهای تراشیده، و یک صف تیرهای سرو آزاد بنا نمود.
\v 37 و بنیاد خانۀ خداوند در ماه زیو از سال چهارم نهاده شد.
\v 38 و در سال یازدهم در ماه بُول که ماه هشتم باشد، خانه با تمامی متعلقاتش بر وفق تمامی قانون‌هایش تمام شد. پس آن را در هفت سال بنا نمود.
