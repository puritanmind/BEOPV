\c 13
\p
\v 1 و بعد از این، واقع شد که اَبْشالوم پسر داوود را خواهری نیکو صورت مسمّی به تامار بود؛ و اَمْنُون، پسر داوود، او را دوست می‌داشت.
\v 2 و اَمْنُون به سبب خواهر خود تامار چنان گرفتار شد که بیمار گشت، زیرا که او باکره بود و به نظر اَمْنُون دشوار آمد که با وی کاری کند.
\v 3 و اَمْنُون رفیقی داشت که مسمّی به یوناداب پسر شَمْعی، برادر داوود، بود؛ و یوناداب مردی بسیار زیرک بود.
\v 4 و او به وی گفت، ای پسر پادشاه چرا روز به روز چنین لاغر می‌شوی و مرا خبر نمی‌دهی؟ اَمْنُون به وی گفت که من تامار، خواهر برادر خود، اَبْشالوم را دوست می‌دارم.
\v 5 و یوناداب به وی گفت، بر بستر خود خوابیده، تمارض نما و چون پدرت برای عیادت تو بیاید، وی را بگو، تمنّا این که خواهر من تامار بیاید و مرا خوراک بخوراند و خوراک را در نظر من حاضر سازد تا ببینم و از دست وی بخورم.
\v 6 پس اَمْنُون خوابید و تمارض نمود و چون پادشاه به عیادتش آمد، اَمْنُون به پادشاه گفت، تمنّا اینکه خواهرم تامار بیاید و دو قرص طعام پیش من بپزد تا از دست او بخورم.
\v 7 و داوود نزد تامار به خانه‌اش فرستاده، گفت، الآن به خانۀ برادرت اَمْنُون برو و برایش طعام بساز.
\v 8 و تامار به خانۀ برادر خود، اَمْنُون، رفت. و او خوابیده بود. و آرد گرفته، خمیر کرد، و پیش او قرصها ساخته، آنها را پخت.
\v 9 و تابه را گرفته، آنها را پیش او ریخت. امّا از خوردنْ ابا نمود و گفت، همه کس را از نزد من بیرون کنید. و همگان از نزد او بیرون رفتند.
\v 10 و اَمْنُون به تامار گفت، خوراک را به اطاق بیاور تا از دست تو بخورم. و تامار قرصها را که ساخته بود، گرفته، نزد برادر خود، اَمْنُون، به اطاق آورد.
\v 11 و چون پیش او گذاشت تا بخورد، او وی را گرفته، به او گفت، ای خواهرم بیا با من بخواب.
\v 12 او به وی گفت، نی ای برادرم، مرا ذلیل نساز زیرا که چنین کار در اسرائیل کرده نشود؛ این قباحت را به عمل میاور.
\v 13 امّا من کجا ننگ خود را ببرم؟ و امّا تو مثل یکی از سفها در اسرائیل خواهی شد. پس حال تمنّا اینکه به پادشاه بگویی، زیرا که مرا از تو دریغ نخواهد نمود.
\v 14 امّا او نخواست سخن وی را بشنود، و بر او زورآور شده، او را مجبور ساخت و با او خوابید.
\v 15 آنگاه اَمْنُون با شدت بر وی بغض نمود، و بغضی که با او ورزید از محبّتی که با وی‌می‌داشت، زیاده بود؛ پس اَمْنُون به وی گفت، برخیز و برو.
\v 16 او به وی گفت، چنین مکن. زیرا این ظلم عظیم که در بیرون کردن من می‌کنی، بدتر است از آن دیگری که با من کردی. امّا او نخواست که وی را بشنود.
\v 17 پس خادمی را که او را خدمت می‌کرد خوانده، گفت، این دختر را از نزد من بیرون کن و در را از عقبش ببند.
\v 18 و او جامۀ رنگارنگ دربر داشت زیرا که دختران باکرۀ پادشاه به این گونه لباس، ملبس می‌شدند. و خادمش او را بیرون کرده، در را از عقبش بست.
\v 19 و تامار خاکستر بر سر خود ریخته، و جامۀ رنگارنگ که در بَرَش بود، دریده، و دست خود را بر سر گذارده، روانه شد. و چون می‌رفت، فریاد می‌نمود.
\v 20 و برادرش، اَبْشالوم، به وی گفت، که آیا برادرت، اَمْنُون، با تو بوده است؟ پس ای خواهرم اکنون خاموش باش. او برادر توست و از این کار متفکّر مباش. پس تامار در خانۀ برادر خود، اَبْشالوم، در پریشان‌حالی ماند.
\v 21 و چون داوود پادشاه تمامی این وقایع را شنید، بسیار غضبناک شد.
\v 22 و اَبْشالوم به اَمْنُون سخنی نیک یا بد نگفت، زیرا که اَبْشالوم اَمْنُون را بغض می‌داشت، به علت اینکه خواهرش تامار را ذلیل ساخته بود.
\v 23 و بعد از دو سال تمام، واقع شد که اَبْشالوم در بَعْل حاصور که نزد اِفْرایم است، پشم‌برندگان داشت. و اَبْشالوم تمامی پسران پادشاه را دعوت نمود.
\v 24 و اَبْشالوم نزد پادشاه آمده، گفت، اینک حال، بندۀ تو، پشم‌برندگان دارد. تمنّا اینکه پادشاه با خادمان خود همراه بنده‌ات بیایند.
\v 25 پادشاه به ابشالوم گفت، نی ای پسرم، همۀ مانخواهیم آمد مبادا برای تو بار سنگین باشیم. و هر چند او را اصرار نمود امّا نخواست که بیاید و او را برکت داد.
\v 26 و اَبْشالوم گفت، پس تمنّا اینکه برادرم، اَمْنُون، با ما بیاید. پادشاه او را گفت، چرا با تو بیاید؟
\v 27 امّا چون اَبْشالوم او را اصرار نمود، اَمْنُون و تمامی پسران پادشاه را با او روانه کرد.
\v 28 و اَبْشالوم خادمان خود را امر فرموده، گفت، ملاحظه کنید که چون دل اَمْنون از شراب خوش شود، و به شما بگویم که اَمْنُون را بزنید، آنگاه او را بکشید، و مترسید. آیا من شما را امر نفرمودم؟ پس دلیر و شجاع باشید.
\v 29 و خادمان اَبْشالوم با اَمْنُون به طوری که اَبْشالوم امر فرموده بود، به عمل آوردند، و همهٔ پسران پادشاه برخاسته، هر کس به قاطر خود سوار شده، گریختند.
\v 30 و چون ایشان در راه می‌بودند، خبر به داوود رسانیده، گفتند که، اَبْشالوم همۀ پسران پادشاه را کشته و یکی از ایشان باقی نمانده است.
\v 31 پس پادشاه برخاسته، جامۀ خود را درید و به روی زمین دراز شد و همهٔ بندگانش با جامۀ دریده در اطرافش ایستاده بودند.
\v 32 امّا یوناداب پسر شَمْعی برادر داوود متوجّه شده، گفت، آقایم گمان نبرد که همهٔ جوانان، یعنی پسران پادشاه کشته شده‌اند، زیرا که اَمْنُون تنها مرده است چونکه این، نزد اَبْشالوم مقرّر شده بود از روزی که خواهرش تامار را ذلیل ساخته بود.
\v 33 و الآن آقایم، پادشاه از این امر متفکّر نشود، و خیال نکند که تمامی پسران پادشاه مرده‌اند زیرا که اَمْنُون تنها مرده است.
\v 34 و اَبْشالوم گریخت، و جوانی که دیده‌بانی می‌کرد، چشمان خود را بلند کرده، نگاه کرد و اینک مردم بسیاری از پهلوی کوه که در عقبش بود، می‌آمدند.
\v 35 و یوناداب به پادشاه گفت، اینک پسران پادشاه می‌آیند. پس به طوری که بنده‌ات گفت، چنان شد.
\v 36 و چون از سخن گفتن فارغ شد، اینک پسران پادشاه رسیدند و صدای خود را بلند کرده، گریستند، و پادشاه نیز و همهٔ خادمانش به صدای بسیار بلند گریه کردند.
\v 37 و اَبْشالوم فرار کرده، نزد تَلْمای پسر عَمیهود، پادشاه جشور رفت، و داوود برای پسر خود هر روز نوحه‌گری می‌نمود.
\v 38 و اَبْشالوم فرار کرده، به جَشُور رفت و سه سال در آنجا ماند.
\v 39 و داوود آرزو می‌داشت که نزد اَبْشالوم بیرون رود، زیرا دربارۀ اَمْنُون تسلّی یافته بود، چونکه مرده بود.
