\c 12
\p
\v 1 و خداوند ناتان را نزد داوود فرستاد و نزد وی آمده، او را گفت که در شهری دو مرد بودند، یکی ثروتمند و دیگری فقیر.
\v 2 و ثروتمند را گوسفند و گاو، بی‌نهایت بسیار بود.
\v 3 و فقیر را جز یک ماده برۀ کوچک نبود که آن را خریده، و پرورش داده، همراه وی و پسرانش بزرگ می‌شد؛ از خوراک وی می‌خورد و از کاسۀ او می‌نوشید و در آغوشش می‌خوابید و برایش مثل دختر می‌بود.
\v 4 و مسافری نزد آن مرد ثروتمند آمد و او را حیف آمد که از گوسفندان و گاوان خود بگیرد تا به جهت مسافری که نزد وی آمده بود مهیّا سازد؛ و برۀ آن مرد فقیر را گرفته، برای آن مرد که نزد وی آمده بود، مهیّا ساخت.
\v 5 آنگاه خشم داوود بر آن شخص افروخته شده، به‌ناتان گفت، به حیات خداوند قسم، کسی که این کار را کرده است، مستوجب قتل است.
\v 6 و چونکه این کار را کرده است و هیچ ترحّم ننموده، برّه را چهار چندان باید رّد کند.
\v 7 ناتان به داوود گفت، آن مرد تو هستی، و یهُوَه، خدای اسرائیل، چنین می‌گوید، من تو را بر اسرائیل به پادشاهی مسح نمودم و من تو را از دست شاؤل رهایی دادم.
\v 8 و خانۀ آقایت را به تو دادم و زنان آقای تو را به آغوش تو، و خاندان اسرائیل و یهودا را به تو عطا کردم. و اگر این کم می‌بود، چنین و چنان برای تو مزید می‌کردم.
\v 9 پس چرا کلام خداوند را خوار نموده، در نظر وی عمل بد بجا آوردی و اوریای حِتّی را به شمشیر زده، زن او را برای خود به زنی گرفتی، و او را با شمشیر بنی‌عَمّون به قتل رسانیدی؟
\v 10 پس حال شمشیر از خانۀ تو هرگز دور نخواهد شد به علت اینکه مرا تحقیر نموده، زن اوریای حِتِّی را گرفتی تا زن تو باشد.
\v 11 خداوند چنین می‌گوید، اینک من از خانۀ خودت بدی را بر تو عارض خواهم گردانید و زنان تو را پیش چشم تو گرفته، به همسایه‌ات خواهم داد، و او در نظر این آفتاب، با زنان تو خواهد خوابید.
\v 12 زیرا که تو این کار را به پنهانی کردی، امّا من این کار را پیش تمام اسرائیل و در نظر آفتاب خواهم نمود.
\v 13 و داوود با ناتان گفت، به خداوند گناه کرده‌ام. ناتان به داوود گفت، خداوند نیز گناه تو را عفو نموده است که نخواهی مرد.
\v 14 امّا چون از این امر باعث کفر گفتن دشمنان خداوند شده‌ای، پسری نیز که برای تو زاییده شده است، البتّه خواهد مرد.
\v 15 پس ناتان به خانۀ خود رفت.و خداوند پسری را که زن اوریا برای داوود زاییده بود، مبتلا ساخت که سخت بیمار شد.
\v 16 پس داوود از خدا برای طفل استدعا نمود و داوود روزه گرفت و داخل شده، تمامی شب بر روی زمین خوابید.
\v 17 و مشایخ خانه‌اش بر او برخاستند تا او را از زمین برخیزانند، امّا قبول نکرد و با ایشان نان نخورد.
\v 18 و در روز هفتم طفل مرد و خادمان داوود ترسیدند که از مردن طفل او را اطّلاع دهند، زیرا گفتند، اینک چون طفل زنده بود، با وی سخن گفتیم و قول ما را نشنید؛ پس اگر به او خبر دهیم که طفل مرده است، چه قدر زیاده رنجیده می‌شود.
\v 19 و چون داوود دید که بندگانش با یکدیگر نجوی می‌کنند، داوود فهمید که طفل مرده است، و داوود به خادمان خود گفت، آیا طفل مرده است؟ گفتند، مرده است.
\v 20 آنگاه داوود از زمین برخاسته، خویشتن را شست و شو داده، تدهین کرد و لباس خود را عوض نموده، به خانۀ خداوند رفت و عبادت نمود و به خانۀ خود آمده، خوراک خواست که پیشش گذاشتند و خورد.
\v 21 و خادمانش به وی گفتند، این چه کار است که کردی؟ وقتی که طفل زنده بود روزه گرفته، گریه نمودی؛ و چون طفل مرد، برخاسته، خوراک خوردی؟
\v 22 او گفت، وقتی که طفل زنده بود، روزه گرفتم و گریه نمودم زیرا فکر کردم کیست که بداند که شاید خداوند بر من ترحّم فرماید تا طفل زنده بماند،
\v 23 امّا الآن که مرده است، پس چرا من روزه بدارم؛ آیا می‌توانم دیگر او را باز بیاورم؟! من نزد او خواهم رفت امّا او نزد من باز نخواهد آمد.
\v 24 و داوود زن خود بَتْشَبَع را تسلّی داد و نزد وی درآمده، با او خوابید و او پسری زاییده، او را سلیمان نام نهاد. و خداوند او را دوست داشت.
\v 25 و به دست ناتان نبی فرستاد و او را به خاطر خداوند یدیدیا نام نهاد.
\v 26 و یوآب با ربّۀ بنی‌عَمّون جنگ کرده، شهر پادشاه نشین را گرفت.
\v 27 و یوآب قاصدان نزد داوود فرستاده، گفت که با ربّه جنگ کردم و شهر آبها را گرفتم.
\v 28 پس الآن بقیۀ قوم را جمع کن و در برابر شهر اردو زده، آن را بگیر، مبادا من شهر را بگیرم و به اسم من نامیده شود.
\v 29 پس داوود تمامی قوم را جمع کرده، به ربّه رفت و با آن جنگ کرده، آن را گرفت.
\v 30 و تاج پادشاه ایشان را از سرش گرفت که وزنش یک وزنۀ طلا بود و سنگهای گرانبها داشت و آن را بر سر داوود گذاشتند، و غنیمت از حدّ زیاده از شهر بردند.
\v 31 و مردم آنجا را بیرون آورده، ایشان را زیر ارّه‌ها و چومهای آهنین و تیشه‌های آهنین گذاشت و ایشان را از کورۀ آجرپزی گذرانید، و به همین طور با همهٔ شهرهای بنی‌عَمّون رفتار نمود. پس داوود و تمامی قوم به اورشلیم برگشتند.
