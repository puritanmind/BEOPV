\c 3
\p
\v 1 و جنگ در میان خاندان شاؤل و خاندان داوود به طول انجامید و داوود روز به روز قوّت می‌گرفت و خاندان شاؤل روز به روز ضعیف می‌شدند.
\v 2 و برای داوود در حَبْرُون پسران زاییده شدند، و نخست‌زاده‌اش، عَمّون، از اَخینوعَمِ یزْرَعیلیه بود.
\v 3 و دومش، کیلاب، از اَبِیجایل، زن نابال کَرْمَلی، و سوم، اَبْشالُوم، پسر مَعْکَه، دختر تَلْمای پادشاه جَشُور.
\v 4 و چهارم اَدُونیا، پسر حَجِّیت، و پنجم شَفَطْیا پسر اَبیطال،
\v 5 و ششم، یتْرَعام از عَجْلَه، زن داوود. اینان برای داوود در حَبْرُون زاییده شدند.
\v 6 و هنگامی که جنگ در میان خاندان شاؤل و خاندان داوود می‌بود، اَبْنیر، خاندان شاؤل را تقویت می‌نمود.
\v 7 و شاؤل را کنیزی مسمّی به رِصْفَه دختر اَیه بود. و اِیشْبُوشَت به اَبْنیر گفت، چرا به کنیز پدرم درآمدی؟
\v 8 و خشم اَبْنیر به سبب سخن اِیشْبُوشَت بسیار افروخته شده، گفت، آیا من سر سگ برای یهودا هستم؟ و حال آنکه امروز به خاندان پدرت، شاؤل، و برادرانش و اصحابش احسان نموده‌ام و تو را به دست داوود تسلیم نکرده‌ام که به سبب این زن امروز گناه بر من اسناد می‌دهی؟
\v 9 خدا مثل این و زیاده از این به اَبْنیر بکند اگر من به طوری که خداوند برای داوود قسم خورده است، برایش چنین عمل ننمایم‌
\v 10 تا سلطنت را از خاندان شاؤل نقل نموده، کرسی داوود را بر اسرائیل و یهودا از دان تا بئرشبع پایدار گردانم.
\v 11 و او دیگر نتوانست در جواب اَبْنیر سخنی گوید زیرا که از او می‌ترسید.
\v 12 پس اَبْنیر در آن حین قاصدان نزد داوود فرستاده، گفت، این زمین مال کیست؟ و گفت تو با من عهد ببند و اینک دست من با تو خواهد بود تا تمامی اسرائیل را به سوی تو برگردانم.
\v 13 او گفت، خوب، من با تو عهد خواهم بست امّا یک چیز از تو می‌طلبم و آن این است که روی مرا نخواهی دید، جز اینکه اوّل چون برای دیدن روی من بیایی میکال، دختر شاؤل را بیاوری.
\v 14 پس داوود رسولان نزد اِیشْبُوشَت پسر شاؤل فرستاده، گفت، زن من، میکال را که برای خود به صد قلفۀ فلسطینیان نامزد ساختم، نزد من بفرست.
\v 15 پس اِیشْبُوشَت فرستاده، او را از نزدشوهرش فَلْطِئیل پسر لایش گرفت.
\v 16 و شوهرش همراهش رفت و در عقبش تا حوریم گریه می‌کرد. پس اَبْنیر به وی گفت، برگشته، برو. و او برگشت.
\v 17 و اَبْنیر با مشایخ اسرائیل تکلّم نموده، گفت، قبل از این داوود را می‌طلبیدید تا بر شما پادشاهی کند.
\v 18 پس الآن این را به انجام برسانید زیرا خداوند دربارۀ داوود گفته است که به وسیلۀ بندۀ خود، داوود، قوم خویش، اسرائیل را از دست فلسطینیان و از دست همهٔ دشمنان ایشان نجات خواهم داد.
\v 19 و اَبْنیر به گوش بنیامینیان نیز سخن گفت. و اَبْنیر هم به حَبْرُون رفت تا آنچه را که در نظر اسرائیل و در نظر تمامی خاندان بنیامین پسند آمده بود، به گوش داوود بگوید.
\v 20 پس اَبْنیر بیست نفر با خود برداشته، نزد داوود به حَبْرُون آمد و داوود به جهت اَبْنیر و رفقایش ضیافتی برپا کرد.
\v 21 و اَبْنیر به داوود گفت، من برخاسته، خواهم رفت و تمامی اسرائیل را نزد آقای خود، پادشاه، جمع خواهم آورد تا با تو عهد ببندند و به هر آنچه دلت می‌خواهد، سلطنت نمایی. پس داوود اَبْنیر را مرخّص نموده، او به سلامتی رفت.
\v 22 و ناگاه بندگان داوود و یوآب از غارتی باز آمده، غنیمت بسیار با خود آوردند. و اَبْنیر با داوود در حَبْرُون نبود زیرا وی را رخصت داده، و او به سلامتی رفته بود.
\v 23 و چون یوآب و تمامی لشکری که همراهش بودند، برگشتند، یوآب را خبر داده، گفتند که، اَبْنیر پسر نیر نزد پادشاه آمد و او را رخصت داده و به سلامتی رفت.
\v 24 پس یوآب نزد پادشاه آمده، گفت، چه کردی! اینک‌اَبْنیر نزد تو آمد. چرا او را رخصت دادی و رفت؟
\v 25 اَبْنیر پسر نیر را می‌دانی که او آمد تا تو را فریب دهد و خروج و دخول تو را بداند و هر کاری را که می‌کنی، دریافت کند.
\v 26 و یوآب از حضور داوود بیرون رفته، قاصدان در عقب اَبْنیر فرستاد که او را از چشمۀ سِیرَه بازآوردند. امّا داوود ندانست.
\v 27 و چون اَبْنیر به حَبْرُون برگشت، یوآب او را در میان دروازه به کنار کشید تا با او خُفیةً سخن گوید و به سبب خون برادرش عَسائیل به شکم او زد که مرد.
\v 28 و بعد از آن چون داوود این را شنید، گفت، من و سلطنت من به حضور خداوند از خون اَبْنیر بن‌نیر تا به ابد برّی هستیم.
\v 29 پس بر سر یوآب و تمامی خاندان پدرش قرار گیرد و کسی که جَرَیان و جذام داشته باشد و بر عصا تکیه کند و به شمشیر بیفتد و محتاج نان باشد، از خاندان یوآب منقطع نشود.
\v 30 و یوآب و برادرش ابیشای، اَبْنیر را کشتند، به سبب این که برادر ایشان، عَسائیل را در جِبْعُون در جنگ کشته بود.
\v 31 و داوود به یوآب و تمامی قومی که همراهش بودند، گفت، جامۀ خود را بدرید و پلاس بپوشید و برای اَبْنیر نوحه کنید. و داوود پادشاه در عقب جنازه رفت.
\v 32 و اَبْنیر را در حَبْرُون دفن کردند و پادشاه صدای خود را بلند کرده، نزد قبر اَبْنیر گریست و تمامی قوم گریه کردند.
\v 33 و پادشاه برای اَبْنیر مرثیه خوانده، گفت، آیا باید اَبْنیر بمیرد به طوری که شخص احمق می‌میرد؟
\v 34 دستهای تو بسته نشد و پاهایت در زنجیر گذاشته نشد. مثل کسی که پیش شریران افتاده باشد، افتادی. پس تمامی قوم بار دیگر برای او گریه کردند.
\v 35 و تمامی قوم چون هنوز روز بود، آمدند تا داوود را نان بخورانند امّا داوود قسم خورده، گفت، خدا به من مثل این بلکه زیاده از این بکند اگر نان یا چیز دیگر پیش از غروب آفتاب بچَشَم.
\v 36 و تمامی قوم متوجّهٔ آن شدند و به نظر ایشان پسند آمد. چنانکه هر چه پادشاه می‌کرد، در نظر تمامی قوم پسند می‌آمد.
\v 37 و همهٔ قوم و تمامی اسرائیل در آن روز دانستند که کشتن اَبْنیر پسر نیر از پادشاه نبود.
\v 38 و پادشاه به خادمان خود گفت، آیا نمی‌دانید که سَروری و مردِ بزرگی امروز در اسرائیل افتاد؟
\v 39 و من امروز با آنکه به پادشاهی مسح شده‌ام، ضعیف هستم و این مردان، یعنی پسران صَرُویه از من تواناترند. خداوند عامل شرارت را بر حسب شرارتش جزا دهد.