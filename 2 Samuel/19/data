\c 19
\p
\v 1 و به یوآب خبر دادند که اینک پادشاه گریه می‌کند و برای اَبْشالوم ماتم گرفته است.
\v 2 و در آن روز برای تمامی قوم ظفر به ماتم مبدل گشت، زیرا قوم در آن روز شنیدند که پادشاه برای پسرش غمگین است.
\v 3 و قوم در آن روز دزدانه به شهر داخل شدند، مثل کسانی که از جنگ فرار کرده، از روی خجالت دزدانه می‌آیند.
\v 4 و پادشاه روی خود را پوشانید و پادشاه به صدای بلند صدا زد که ای پسرم اَبْشالوم! ای اَبْشالوم! پسرم! ای پسر من!
\v 5 پس یوآب نزد پادشاه به خانه درآمده، گفت، امروز روی تمامی بندگان خود را شرمنده ساختی که جان تو و جان پسرانت و دخترانت و جان زنانت و جان متعه‌هایت را امروز نجات دادند.
\v 6 چونکه دشمنان خود را دوست داشتی و محبّان خویش را بغض نمودی، زیرا که امروز ظاهر ساختی که سرداران و خادمان نزد تو هیچند و امروز فهمیدم که اگر اَبْشالوم زنده می‌ماند و همهٔ ما امروز می‌مردیم، آنگاه در نظر تو پسند می‌آمد.
\v 7 و الآن برخاسته، بیرون بیا و به بندگان خود سخنان دل‌آویز بگو، زیرا به خداوند قسم می‌خورم که اگر بیرون نیایی، امشب برای تو کسی نخواهد ماند، و این بلا برای تو بدتر خواهد بود از همۀ بلایایی که از کودکیت تا این وقت به تو رسیده است.
\v 8 پس پادشاه برخاست و نزد دروازه بنشست و تمامی قوم را خبر داده، گفتندکه اینک پادشاه نزد دروازه نشسته است. و تمامی قوم به حضور پادشاه آمدند. و اسرائیلیان، هر کس به خیمۀ خود فرار کرده بودند.
\v 9 و همهٔ قوم در تمامی قبیله‌های اسرائیل منازعه کرده، می‌گفتند که، پادشاه ما را از دست دشمنان ما رهانیده است، و اوست که ما را از دست فلسطینیان رهایی داده، و حال به سبب اَبْشالوم از زمین فرار کرده است.
\v 10 و اَبْشالوم که او را برای خود مسح نموده بودیم، در جنگ مرده است. پس الآن شما چرا در بازآوردن پادشاه تأخیر می‌نمایید؟
\v 11 و داوود پادشاه نزد صادوق و ابیاتار کَهَنَه فرستاده، گفت، به مشایخ یهودا بگویید، شما چرا در بازآوردن پادشاه به خانه‌اش، آخر همه هستید، و حال آنکه سخن همهٔ اسرائیل نزد پادشاه به خانه‌اش رسیده است.
\v 12 شما برادران من هستید و شما استخوانها و گوشت منید. پس چرا در بازآوردن پادشاه، آخر همه می‌باشید؟
\v 13 و به عماسا بگویید، آیا تو استخوان و گوشت من نیستی؟ خدا به من مثل این بلکه زیاده از این به عمل آورد اگر تو در حضور من در همۀ اوقات به جای یوآب، سردار لشکر، نباشی.
\v 14 پس دل همهٔ مردان یهودا را مثل یک شخص مایل گردانید که ایشان نزد پادشاه پیغام فرستادند که تو و تمامی بندگانت برگردید.
\v 15 پس پادشاه برگشته، به اُردُن رسید و یهودا به استقبال پادشاه به جلجال آمدند تا پادشاه را از اُردُن عبور دهند.
\v 16 و شَمْعی پسر جیرای بنیامینی که از بَحوریم‌بود، تعجیل نموده، همراه مردان یهودا به استقبال داوود پادشاه فرودآمد.
\v 17 و هزار نفر از بنیامینیان و صیبا، خادم خاندان شاؤل، با پانزده پسرش و بیست خادمش همراهش بودند، و ایشان پیش پادشاه از اُردُن عبور کردند.
\v 18 و معبر را عبور دادند تا خاندان پادشاه عبور کنند، و هر چه در نظرش پسند آید بجا آورند. و چون پادشاه از اُردُن عبور کرد، شَمْعی پسر جیرا به حضور وی افتاد.
\v 19 و به پادشاه گفت، آقایم گناهی بر من اسناد ندهد و خطایی را که بنده‌ات در روزی که آقایم پادشاه از اورشلیم بیرون می‌آمد ورزید بیاد نیاورد و پادشاه آن را به دل خود راه ندهد.
\v 20 زیرا که بندۀ تو می‌داند که گناه کرده‌ام و اینک امروز من از تمامی خاندان یوسف، اوّل آمده‌ام و به استقبال آقایم، پادشاه، فرود شده‌ام.
\v 21 و ابیشای پسر صَرُویه متوجّه شده، گفت، آیا شَمْعی به سبب اینکه مسیح خداوند را دشنام داده است، کشته نشود؟
\v 22 امّا داوود گفت، ای پسران صَرُویه، مرا با شما چه کار است که امروز دشمن من باشید؟ و آیا امروز کسی در اسرائیل کشته شود؟ و آیا نمی‌دانم که من امروز بر اسرائیل پادشاه هستم؟
\v 23 پس پادشاه به شَمْعی گفت، نخواهی مرد. و پادشاه برای وی قسم خورد.
\v 24 و مفیبوشت، پسر شاؤل، به استقبال پادشاه آمد و از روزی که پادشاه رفت تا روزی که به سلامتی برگشت نه پاهای خود را ساز داده، و نه ریش خویش را طراز نموده، و نه جامۀ خود را شسته بود.
\v 25 و چون برای ملاقات پادشاه به اورشلیم رسید، پادشاه به وی گفت، ای‌مفیبوشت چرا با من نیامدی؟
\v 26 او عرض کرد، ای آقایم پادشاه، خادم من مرا فریب داد زیرا بنده‌ات گفت که الاغ خود را خواهم آراست تا بر آن سوار شده، نزد پادشاه بروم، چونکه بندۀ تو لنگ است.
\v 27 و او بندۀ تو را نزد آقایم، پادشاه، متّهم کرده است. امّا آقایم، پادشاه، مثل فرشتۀ خداست، پس هر چه در نظرت پسند آید، به عمل آور.
\v 28 زیرا تمامی خاندان پدرم به حضور آقایم، پادشاه، مثل مردمان مرده بودند، و بندۀ خود را در میان خورندگان سفره‌ات ممتاز گردانیدی. پس من دیگر چه حقّ دارم که باز نزد پادشاه فریاد نمایم؟
\v 29 پادشاه به وی گفت، چرا دیگر از کارهای خود سخن می‌گویی؟ گفتم که تو و صیبا، زمین را تقسیم نمایید.
\v 30 مفیبوشت به پادشاه عرض کرد، نی، بلکه او همه را بگیرد چونکه آقایم، پادشاه، به خانۀ خود به سلامتی برگشته است.
\v 31 و بَرْزِلاّئی جِلْعادی از رُوْجَلیم فرود آمد و با پادشاه از اُردُن عبور کرد تا او را به آن طرف اُردُن مشایعت نماید.
\v 32 و بَرْزِلاّی مرد بسیار پیر هشتاد ساله بود؛ و هنگامی که پادشاه در مَحَنایم توقّف می‌نمود، او را پرورش می‌داد زیرا مردی بسیار بزرگ بود.
\v 33 و پادشاه به بَرْزِلاّی گفت، تو همراه من بیا و تو را در اورشلیم پرورش خواهم داد.
\v 34 بَرْزِلاّی به پادشاه عرض کرد، ایّام سالهای زندگی من چند است که با پادشاه به اورشلیم بیایم؟
\v 35 من امروز هشتاد ساله هستم و آیا می‌توانم بین نیک و بد تشخیص دهم و آیا بندۀ تو طعم آنچه را که می‌خورم و می‌نوشم، توانم دریافت؟ یا دیگر صدای مُغَنّیان و مُغَنّیات را توانم‌شنید؟ پس چرا بنده‌ات دیگر برای آقایم پادشاه بار باشد؟
\v 36 لهذا بندۀ تو همراه پادشاه اندکی از اُردُن عبور خواهد نمود. و چرا پادشاه مرا چنین مکافات بدهد؟
\v 37 بگذار که بنده‌ات برگردد تا در شهر خود نزد قبر پدر و مادر خویش بمیرم، و اینک بندۀ تو، کِمْهام، همراه آقایم پادشاه برود و آنچه در نظرت پسند آید با او به عمل آور.
\v 38 پادشاه گفت، کِمْهام همراه من خواهد آمد و آنچه در نظر تو پسند آید، با وی به عمل خواهم آورد؛ و هر چه از من خواهش کنی، برای تو به انجام خواهم رسانید.
\v 39 پس تمامی قوم از اُردُن عبور کردند و چون پادشاه عبور کرد، پادشاه بَرْزِلاّئی را بوسید و وی را برکت داد و او به مکان خود برگشت.
\v 40 و پادشاه به جلجال رفت و کِمهام همراهش آمد و تمامی قوم یهودا و نصف قوم اسرائیل نیز پادشاه را عبور دادند.
\v 41 و اینک همهٔ مردان اسرائیل نزد پادشاه آمدند و به پادشاه گفتند، چرا برادران ما، یعنی مردان یهودا، تو را دزدیدند و پادشاه و خاندانش را و همهٔ کسان داوود را همراهش از اُردُن عبور دادند؟
\v 42 و همهٔ مردان یهودا به مردان اسرائیل جواب دادند، از این سبب که پادشاه از خویشان ماست؛ پس چرا از این امر حسد می‌برید؟ آیا چیزی از پادشاه خورده‌ایم یا انعامی به ما داده است؟
\v 43 و مردان اسرائیل در جواب مردان یهودا گفتند، ما را در پادشاه ده حصّه است و حقّ ما در داوود از شما بیشتر است. پس چرا ما را حقیر شمردید؟ و آیا ما برای بازآوردن پادشاه خود، اوّل سخن نگفتیم؟ امّا گفتگوی مردان یهودا از گفتگوی مردان اسرائیل سختتر بود.