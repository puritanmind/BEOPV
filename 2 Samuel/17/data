\c 17
\p
\v 1 و اَخیتُوفَل به اَبْشالوم گفت، مرا اذن بده که دوازده هزار نفر را برگزیده، برخیزم و شبانگاه داوود را تعاقب نمایم.
\v 2 پس در حالتی که او خسته و دستهایش سست است، بر او رسیده، او را مضطرب خواهم ساخت و تمامی قومی که همراهش هستند، خواهند گریخت، و پادشاه را به تنهایی خواهم کشت.
\v 3 و تمامی قوم را نزد تو خواهم برگردانید زیرا شخصی که او را می‌طلبی، مثل برگشتن همه است؛ پس تمامی قوم در سلامتی خواهند بود.
\v 4 و این سخن در نظر ابشالوم و درنظر همهٔ مشایخ اسرائیل پسند آمد.
\v 5 و اَبْشالوم گفت، حوشای اَرْکی را نیز بخوانید تا بشنویم که او چه خواهد گفت.
\v 6 و چون حوشای نزد اَبْشالوم آمد، اَبْشالوم وی را خطاب کرده، گفت، اَخیتُوفَل بدین مضمون گفته است؛ پس تو بگو که بر حسب رأی او عمل نماییم یا نه.
\v 7 حوشای به اَبْشالوم گفت،مشورتی که اَخیتُوفَل این مرتبه داده است، خوب نیست.
\v 8 و حوشای گفت، می‌دانی که پدرت و مردانش شجاع هستند و مثل خرسی که بچه‌هایش را در بیابان گرفته باشند، در تلخی جانند؛ و پدرت مرد جنگ آزموده است، و شب را در میان قوم نمی‌ماند.
\v 9 اینک او الآن در حفره‌ای یا جای دیگر مخفی است. و واقع خواهد شد که چون بعضی از ایشان در ابتدا بیفتند، هر کس که بشنود خواهد گفت، در میان قومی که تابع اَبْشالوم هستند، شکستی واقع شده است.
\v 10 و نیز شجاعی که دلش مثل دل شیر باشد، بالکل گداخته خواهد شد، زیرا همهٔ اسرائیل می‌دانند که پدر تو جبّاری است و رفیقانش شجاع هستند.
\v 11 پس رأی من این است که تمامی اسرائیل از دان تا بئرشبع که مثل ریگ کنارۀ دریا بی‌شمارند، نزد تو جمع شوند، و حضرت تو همراه ایشان برود.
\v 12 پس در مکانی که یافت می‌شود بر او خواهیم رسید، و مثل شبنمی که بر زمین می‌ریزد بر او فرود خواهیم آمد، و از او و تمامی مردانی که همراه وی می‌باشند، یکی هم باقی نخواهد ماند.
\v 13 و اگر به شهری داخل شود، آنگاه تمامی اسرائیل طنابها به آن شهر خواهند آورد و آن شهر را به نهر خواهند کشید تا یک سنگْ ریزه‌ای هم در آن پیدا نشود.
\v 14 پس اَبْشالوم و همهٔ مردان اسرائیل گفتند، مشورت حوشای اَرْکی از مشورت اَخیتُوفَل بهتر است. زیرا خداوند مقدر فرموده بود که مشورت نیکوی اَخیتُوفَل را باطل گرداند تا آنکه خداوند بدی را بر اَبْشالوم برساند.
\v 15 و حوشای به صادوق و ابیاتار کَهَنَه گفت، اَخیتُوفَل به اَبْشالوم و مشایخ اسرائیل چنین وچنان مشورت داده، و من چنین و چنان مشورت داده‌ام.
\v 16 پس حال به زودی بفرستید و داوود را اطّلاع داده، گویید، امشب در کناره‌های بیابان توقّف منما بلکه به هر طوری که توانی عبور کن، مبادا پادشاه و همۀ کسانی که همراه وی می‌باشند، بلعیده شوند.
\v 17 و یوناتان و اَخیمَعَص نزد عَین رُوجَل توقّف می‌نمودند و کنیزی رفته، برای ایشان خبر می‌آورد. و ایشان رفته، به داوود پادشاه خبر می‌رسانیدند، زیرا نمی‌توانستند به شهر داخل شوند که مبادا خویشتن را ظاهر سازند.
\v 18 امّا غلامی ایشان را دیده، به اَبْشالوم خبر داد. و هر دو ایشان به زودی رفته، به خانۀ شخصی در بَحُوریم داخل شدند و در حیاط او چاهی بود که در آن فرود شدند.
\v 19 و زن، سرپوش چاه را گرفته، بر دهنه‌اش گسترانید و بلغور بر آن ریخت. پس چیزی معلوم نشد.
\v 20 و خادمان اَبْشالوم نزد آن زن به خانه درآمده، گفتند، اَخیمَعَص و یوناتان کجایند؟ زن به ایشان گفت، از نهر آب عبور کردند. پس چون جستجو کرده، نیافتند، به اورشلیم برگشتند.
\v 21 و بعد از رفتن آنها، ایشان از چاه برآمدند و رفته، داوود پادشاه را خبر دادند و به داوود گفتند، برخیزید و به زودی از آب عبور کنید، زیرا که اَخیتُوفَل دربارۀ شما چنین مشورت داده است.
\v 22 پس داوود و تمامی قومی که همراهش بودند، برخاستند و از اُردُن عبور کردند و تا طلوع فجر یکی باقی نماند که از اُردُن عبور نکرده باشد.
\v 23 امّا چون اَخیتُوفَل دید که مشورت او بجا آورده نشد، الاغ خود را بیاراست و برخاسته، به شهر خود به خانه‌اش رفت و برای خانۀ خود تدارک دیده، خویشتن را خفه کرد و مرد و او را درقبر پدرش دفن کردند.
\v 24 امّا داوود به مَحْنایم آمد و اَبْشالوم از اُردُن گذشت و تمامی مردان اسرائیل همراهش بودند.
\v 25 و اَبْشالوم، عَماسا را به جای یوآب به سرداری لشکر نصب کرد. و عَماسا پسر شخصی مسمّی به یترای اسرائیلی بود که نزد اَبِیجایل، دختر ناحاش، خواهر صَرُویه، مادر یوآب درآمده بود.
\v 26 پس اسرائیل و اَبْشالوم در زمین جِلْعاد اردو زدند.
\v 27 و واقع شد که چون داوود به مَحْنایم رسید، شُوبی پسر ناحاش از رَبَّتِ بنی‌عَمّون و ماکیر پسر عَمِّیئیل از لُودَبار و بَرْزِلاّئی جِلْعادی از رُوجَلیم،
\v 28 بسترها و کاسه‌ها و ظروف سفالین و گندم و جو و آرد و خوشه‌های برشته و باقلا و عدس و نخود برشته،
\v 29 و عَسَل و کَره و گوسفندان و پنیر گاو برای خوراک داوود و قومی که همراهش بودند آوردند، زیرا گفتند که، قوم در بیابان گرسنه و خسته و تشنه می‌باشند.
