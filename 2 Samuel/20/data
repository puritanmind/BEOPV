\c 20
\p
\v 1 و اتّفاقاً مرد بلّیعال، مسمّی به شَبَع پسر بِکْری بنیامینی در آنجا بود و شیپور را نواخته، گفت که ما را در داوود حصه‌ای نیست، و برای ما در پسر یسّا سهمی نی، ای اسرائیل! هرکس به خیمۀ خود برود.
\v 2 و تمامی مردان اسرائیل از پیروی داوود به پیروی شَبَع پسر بِکْری برگشتند، امّا مردان یهودا از اُردُن تا اورشلیم، پادشاه را ملازمت نمودند.
\v 3 و داوود به خانۀ خود در اورشلیم آمد، و پادشاه ده زن متعه را که برای نگاهبانی خانۀ خود گذاشته بود، گرفت و ایشان را در خانۀ محروس نگاه داشته، پرورش داد، امّا نزد ایشان داخل نشد و ایشان تا روز مردن در حالت بیوگی محبوس بودند.
\v 4 و پادشاه به عماسا گفت، مردان یهودا را در سه روز نزد من جمع کن و تو در اینجا حاضر شو.
\v 5 پس عَماسا رفت تا یهودا را جمع کند، امّا از زمانی که برایش تعیین نموده بود تأخیر کرد.
\v 6 و داوود به اَبیشای گفت، الآن شَبَع پسر بِکْری بیشتر از اَبْشالوم به ما ضرر خواهد رسانید؛ پس بندگان آقایت را برداشته، او را تعاقب نما مبادا شهرهای حصاردار برای خود پیدا کند و از نظر ما رهایی یابد.
\v 7 و کسان یوآب و کِریتیان و فلیتیان و همهٔ شجاعان از پی او بیرون رفتند، و به جهت تعاقب نمودن شَبَع پسر بِکْری از اورشلیم روانه شدند.
\v 8 و چون ایشان نزد سنگ بزرگی که در جِبْعُون است رسیدند، عماسا به استقبال ایشان آمد. و یوآب ردای جنگی دربرداشت و بر آن بند شمشیری که در غلافش بود، بر کمرش بسته، وچون می‌رفت شمشیر از غلاف افتاد.
\v 9 و یوآب به عماسا گفت، ای برادرم آیا به سلامت هستی؟ و یوآب ریش عَماسا را به دست راست خود گرفت تا او را ببوسد.
\v 10 و عَماسا به شمشیری که در دست یوآب بود، اعتنا ننمود. پس او آن را به شکمش فرو برد که احشایش به زمین ریخت و او را دوباره نزد و مرد. و یوآب و برادرش ابیشای شَبَع پسر بِکْری را تعاقب نمودند.
\v 11 و یکی از خادمان یوآب نزد وی ایستاده، گفت، هرکه یوآب را می‌خواهد و هرکه به طرف داوود است، در عقب یوآب بیاید.
\v 12 و عَماسا در میان راه در خونش می‌غلطید، و چون آن شخص دید که تمامی قوم می‌ایستند، عَماسا را از میان راه در صحرا کشید و لباسی بر او انداخت زیرا دید که هر که نزدش می‌آید، می‌ایستد.
\v 13 پس چون از میان راه برداشته شد، همهٔ مردان در عقب یوآب رفتند تا شَبَع پسر بِکْری را تعاقب نمایند.
\v 14 و او از همهٔ قبیله‌های اسرائیل تا آبَل و تا بیت مَعْکَه و تمامی بیریان عبور کرد، و ایشان نیز جمع شده، او را پیروی کردند.
\v 15 و ایشان آمده، او را در آبل بیت مَعْکَه محاصره نمودند و پشته‌ای در برابر شهر ساختند که در برابر حصار برپا شد، و تمامی قوم که با یوآب بودند، حصار را می‌زدند تا آن را منهدم سازند.
\v 16 و زنی حکیم از شهر صدا درداد که بشنوید! به یوآب بگویید، اینجا نزدیک بیا تا با تو سخن گویم.
\v 17 و چون نزدیک وی شد، زن گفت که آیا تو یوآب هستی؟ او گفت، من هستم. به وی گفت، سخنان کنیز خود را بشنو. او گفت، می‌شنوم.
\v 18 پس زن متکلّم شده،گفت، در زمان قدیم چنین می‌گفتند که، هرآینه در آبَل می‌باید مشورت بجویند و همچنین هر امری را ختم می‌کردند.
\v 19 من در اسرائیل سالم و امین هستم و تو می‌خواهی شهری و مادری را در اسرائیل خراب کنی. چرا نصیب خداوند را بالکل هلاک می‌کنی؟
\v 20 پس یوآب در جواب گفت، حاشا از من، حاشا از من که هلاک یا خراب نمایم.
\v 21 کار چنین نیست، بلکه شخصی مسمّی به شَبَع پسر بِکْری از کوهستان اِفْرایم دست خود را بر داوود پادشاه بلند کرده است. او را تنها بسپارید و از نزد شهر خواهم رفت. زن در جواب یوآب گفت، اینک سر او را از روی حصار نزد تو خواهند انداخت.
\v 22 پس آن زن به حکمت خود نزد تمامی قوم رفت و ایشان سر شَبَع پسر بِکْری را از تن جدا کرده، نزد یوآب انداختند و او شیپور را نواخته، ایشان از نزد شهر، هر کس به خیمۀ خود متفرّق شدند. و یوآب به اورشلیم نزد پادشاه برگشت.
\v 23 و یوآب، سردار تمامی لشکر اسرائیل بود، و بنایاهو پسر یهویاداع سردار کریتیان و فلیتیان بود.
\v 24 و اَدُورام سردار باجگیران و یهُوشافاط پسر اَخِیلُود وقایع نگار،
\v 25 و شیوا کاتب و صادوق و ابیاتار، کاهن بودند،
\v 26 و عیرای یائیری نیز کاهن داوود بود.
