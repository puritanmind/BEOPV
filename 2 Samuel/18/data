\c 18
\p
\v 1 و داوود قومی را که همراهش بودند،سان دید، و سرداران هزاره و سرداران صده برایشان تعیین نمود.
\v 2 و داوود قوم را روانه نمود، ثلثی به دست یوآب و ثلثی به دست ابیشای پسر صَرُویه، برادر یوآب، و ثلثی به دست اِتّای جَتّی. و پادشاه به قوم گفت، من نیز البتّه همراه شما می‌آیم.
\v 3 امّا قوم گفتند، تو همراه ما نخواهی آمد زیرا اگر ما فرار کنیم، دربارۀ ما فکر نخواهند کرد؛ و اگر نصف ما بمیریم، برای ما فکر نخواهند کرد؛ و حال تو مثل ده هزار ما هستی. پس الآن بهتر این است که ما را از شهر امداد کنی.
\v 4 پادشاه به ایشان گفت، آنچه در نظر شما پسندآید، خواهم کرد. و پادشاه به جانب دروازه ایستاده بود، و تمامی قوم با صده‌ها و هزاره‌ها بیرون رفتند.
\v 5 و پادشاه یوآب و ابیشای و اِتّای را امر فرموده، گفت، به خاطر من بر اَبْشالوم جوان به رفق رفتار نمایید. و چون پادشاه همهٔ سرداران را دربارۀ اَبْشالوم فرمان داد، تمامی قوم شنیدند.
\v 6 پس قوم به مقابلۀ اسرائیل به صحرا بیرون رفتند و جنگ در جنگل اِفْرایم بود.
\v 7 و قوم اسرائیل در آنجا از حضور بندگان داوود شکست یافتند، و در آن روز کشتار عظیمی در آنجا شد و بیست هزار نفر کشته شدند.
\v 8 و جنگ در آنجا بر روی تمامی زمین منتشر شد؛ و در آن روز آنانی که از جنگل هلاک گشتند، بیشتر بودند از آنانی که به شمشیر کشته شدند.
\v 9 و اَبْشالوم به بندگان داوود برخورد؛ و اَبْشالوم بر قاطر سوار بود و قاطر زیر شاخه‌های پیچیده شدۀ بلوط بزرگی درآمد، و سر او در میان بلوط گرفتار شد، به طوری که در میان آسمان و زمین آویزان گشت و قاطری که زیرش بود، بگذشت.
\v 10 و شخصی آن را دیده، به یوآب خبر رسانید و گفت، اینک اَبْشالوم را دیدم که در میان درخت بلوط آویزان است.
\v 11 و یوآب به آن شخصی که او را خبر داد، گفت، هان تو دیده‌ای؟ پس چرا او را در آنجا به زمین نزدی؟ و من ده مثقال نقره و کمربندی به تو می‌دادم.
\v 12 آن شخص به یوآب گفت، اگر هزار مثقال نقره به دست من می‌رسید، دست خود را بر پسر پادشاه دراز نمی‌کردم، زیرا که پادشاه تو را و ابیشای و اِتّای را به گوش ما امر فرموده، گفت زنهار هر یکی از شما دربارۀ اَبْشالوم جوان باحذر باشید.
\v 13 والاّ بر جان خود ظلم می‌کردم چونکه هیچ امری از پادشاه مخفی نمی‌ماند، و خودت به ضد من بر می‌خاستی.
\v 14 آنگاه یوآب گفت، نمی‌توانم با تو به اینطور تأخیر نمایم. پس سه تیر به دست خود گرفته، آنها را به دل اَبْشالوم زد حینی که او هنوز در میان بلوط زنده بود.
\v 15 و ده جوان که سلاحداران یوآب بودند دور اَبْشالوم را گرفته، او را زدند و کُشتند.
\v 16 و چون یوآب شیپور را نواخت، قوم از تعاقب نمودن اسرائیل برگشتند، زیرا که یوآب قوم را منع نمود.
\v 17 و اَبْشالوم را گرفته، او را در حفرۀ بزرگ که در جنگل بود، انداختند، و بر او تودۀ بسیار بزرگ از سنگها افراشتند، و همهٔ اسرائیل هر یک به خیمۀ خود فرار کردند.
\v 18 امّا اَبْشالوم در حین حیات خود، بنایی را که در درّه مَلِک است برای خود برپا کرد، زیرا گفت پسری ندارم که از او اسم من مذکور بماند، و آن بنا را به اسم خود مسمّیٰ ساخت. پس تا امروز یدِ اَبْشالوم خوانده می‌شود.
\v 19 و اَخِیمَعَص پسر صادوق گفت، حال بروم و مژده به پادشاه برسانم که خداوند انتقام او را از دشمنانش کشیده است.
\v 20 یوآب او را گفت، تو امروز صاحب بشارت نیستی، امّا روز دیگر بشارت خواهی برد و امروز مژده نخواهی داد چونکه پسر پادشاه مرده است.
\v 21 و یوآب به کُوشَی گفت، برو و از آنچه دیده‌ای به پادشاه خبر برسان. و کوشی یوآب را تعظیم نموده، دوید.
\v 22 و اخیمعص پسر صادوق، بار دیگر به یوآب گفت، هرچه بشود، ملتمس اینکه من نیز در عقب کوشی بدوم. یوآب گفت، ای پسرم چرا باید بدوی چونکه بشارت نداری که ببری؟
\v 23 گفت، هرچه بشود، بدوم. او به وی گفت،بدو. پس اَخیمَعَص به راه درّه دویده، از کُوشَی سبقت جست.
\v 24 و داوود در میان دو دروازه نشسته بود و دیده‌بان بر پشت‌بام دروازه به حصار برآمد و چشمان خود را بلند کرده، مردی را دید که اینک به تنهایی می‌دود.
\v 25 و دیده‌بان صدا کرده، پادشاه را خبر داد و پادشاه گفت، اگر تنهاست، بشارت می‌آورد. و او می‌آمد و نزدیک می‌شد.
\v 26 و دیده‌بان، شخص دیگر را دید که می‌دود و دیده‌بان به دربان صدا کرده، گفت، شخصی به تنهایی می‌دود. و پادشاه گفت، او نیز بشارت می‌آورد.
\v 27 و دیده‌بان گفت، دویدن اولی را می‌بینم که مثل دویدن اَخیمَعَص پسر صادوق است. پادشاه گفت، او مرد خوبی است و خبر خوب می‌آورد.
\v 28 و اَخیمَعَص ندا کرده، به پادشاه گفت، سلامتی است. و پیش پادشاه رو به زمین افتاده، گفت، یهُوَه خدای تو متبارک باد که مردمانی که دست خود را بر آقایم پادشاه بلند کرده بودند، تسلیم کرده است.
\v 29 پادشاه گفت، آیا اَبْشالوم جوان به سلامت است؟ و اَخیمَعَص در جواب گفت، چون یوآب، بندۀ پادشاه و بندۀ تو را فرستاد، هنگامۀ عظیمی دیدم امّا ندانستم که چه بود.
\v 30 و پادشاه گفت، بگرد و اینجا بایست. و او به آن طرف شده، بایستاد.
\v 31 و اینک کوشی رسید و کوشی گفت، برای آقایم، پادشاه، بشارت است، زیرا خداوند امروز انتقام تو را از هر که با تو مقاومت می‌نمود، کشیده است.
\v 32 و پادشاه به کوشی گفت، آیا اَبْشالوم جوان به سلامت است؟ کوشی گفت، دشمنان آقایم، پادشاه، و هر که برای ضرر تو برخیزد، مثل آن جوان باشد.
\v 33 پس پادشاه، بسیار مضطرب شده، به بالاخانۀ دروازه برآمد و می‌گریست و چون می‌رفت، چنین می‌گفت، ای پسرم اَبْشالوم! ای پسرم، پسرم، ابشالوم! کاش که به جای تو می‌مردم، ای اَبْشالوم، پسرم، ای پسر من!
