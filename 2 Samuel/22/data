\c 22
\p
\v 1 و داوود در روزی که خداوند او را از دست همهٔ دشمنانش و از دست شاؤل رهایی داد، کلمات این سرود را برای خداوند انشا نمود.
\v 2 و گفت، خداوند صخرۀ من و قلعۀ من و رهانندۀ من است.
\v 3 خدای صخرۀ من که بر او توکّل خواهم نمود، سپر من و شاخ نجاتم، برج بلند و ملجای من، ای نجات دهندۀ من، مرا از ظلم خواهی رهانید.
\v 4 خداوند را که سزاوار کلِّ حمد است، خواهم خواند. پس از دشمنان خود خلاصی خواهم یافت.
\v 5 زیرا که موجهای مرگ مرا احاطه نموده، و سیلهای عصیان مرا ترسانیده بود.
\v 6 رَسَنهای گور مرا احاطه نمودند. دامهای مرگ‌مرا دریافتند.
\v 7 در تنگی خود خداوند را خواندم و نزد خدای خویش دعا نمودم، و او صدای مرا از معبد خود شنید و استغاثۀ من به گوش وی رسید.
\v 8 آنگاه زمین متزلزل و مرتعش گردید و اساسهای آسمان بلرزیدند و از حدّت خشم او متحرک گردیدند.
\v 9 از بینی وی دود متصاعد شد و از دهان او آتش سوزان درآمد و اخگرها از آن افروخته گردید.
\v 10 و او آسمانها را خم کرده، نزول فرمود و تاریکی غلیظ زیر پاهایش بود.
\v 11 بر کروبین سوار شده، پرواز نمود، و بر بالهای باد نمایان گردید.
\v 12 تاریکی را به اطراف خود سایبانها ساخت، و اجتماع آبها و ابرهای متراکم آسمانها را.
\v 13 از درخشندگی‌ای که پیش روی وی بود، اخگرهای آتش افروخته گردید.
\v 14 خداوند از آسمان رعد نمود و حضرت اعلیٰ صدای خویش را اظهار کرد.
\v 15 تیرها فرستاده، ایشان را پراکنده ساخت و برق را جهانیده، ایشان را سراسیمه گردانید.
\v 16 پس عمق‌های دریا ظاهر شد و اساسهای ربع مسکون منکشف گردید، از توبیخ خداوند و از نفخۀ باد بینی وی.
\v 17 از اعلیٰ علّیین فرستاده، مرا گرفت و از آبهای بسیار مرا بیرون کشید.
\v 18 مرا از دشمنان زورآورم رهایی داد، و از مبغضانم، چونکه از من قویتر بودند.
\v 19 در روز شقاوت من، ایشان مرا دریافته بودند، امّا خداوند تکیه‌گاه من بود.
\v 20 مرا به مکان وسیع بیرون آورد و مرا خلاصی داد چونکه به من رغبت می‌داشت.
\v 21 پس خداوند مرا به حسب عدالتم جزا خواهد داد، و به حسب پاکیزگی دستم مرا مکافات خواهد رسانید.
\v 22 زیرا که طریق‌های خداوند را حفظ نمودم و از خدای خویش عصیان نورزیدم.
\v 23 چونکه همهٔ احکام او در مدّ نظر من است و از فرایض او انحراف نورزیدم.
\v 24 و به حضور او کامل شدم و از عصیان ورزیدن، خویشتن را بازداشتم.
\v 25 بنابراین خداوند مرا به حسب عدالتم جزا داد و بر حسب صداقتی که در نظر وی داشتم.
\v 26 با شخص رحیم، خویشتن را رحیم خواهی نمود و با مرد کامل با کاملیت رفتار خواهی کرد.
\v 27 با شخص پاک به طهارت عمل خواهی نمود و با کج خُلقان مخالفت خواهی کرد.
\v 28 و قوم مستمند را نجات خواهی داد. امّا چشمان تو بر متکبّران است تا ایشان را پَست گردانی.
\v 29 زیرا که تو ای خداوند ، نور من هستی و خداوند ، تاریکی مرا به روشنایی مبدل خواهد ساخت.
\v 30 زیرا که به استعانت تو بر لشکری تاخت آوردم و به مدد خدای خود بر حصارها جست و خیز نمودم.
\v 31 و امّا خدا، طریق وی کامل است؛ و کلام خداوند مُصفّا؛ و او برای همهٔ متوکّلانش سپر می‌باشد.
\v 32 زیرا کیست خدا غیر از یهُوَه؟ و کیست صخره غیر از خدای ما؟
\v 33 خدا قلعۀ استوار من است. و طریق مرا کامل‌می‌سازد.
\v 34 و پاهایم را مثل پای غزال می‌گرداند، و مرا بر مکانهای بلندم برپا می‌دارد.
\v 35 دستهای مرا به جنگ تعلیم می‌دهد، و به بازوی خود کمان برنجین را می‌کشم.
\v 36 و سپر نجات خود را به من خواهی داد، و لطف تو مرا بزرگ خواهد ساخت.
\v 37 قدمهای مرا در زیر من وسعت دادی که پاهایم نلغزید.
\v 38 دشمنان خود را تعاقب نموده، ایشان را هلاک خواهم ساخت، و تا نابود نشوند بر نخواهم گشت.
\v 39 ایشان را خراب کرده، خُرد خواهم ساخت تا دیگر برنخیزند، و زیر پاهایم خواهند افتاد.
\v 40 زیرا کمر مرا برای جنگ به قوّت خواهی بست، و آنانی را که به ضدّ من برخیزند در زیر من خم خواهی ساخت.
\v 41 و دشمنانم را پیش من منهزم خواهی کرد تا خصمان خود را منقطع سازم.
\v 42 فریاد برمی‌آورند، امّا رهاننده‌ای نیست؛ و به سوی خداوند ، امّا ایشان را اجابت نخواهد کرد.
\v 43 پس ایشان را مثل غبار زمین نرم می‌کنم و مثل گل کوچه‌ها کوبیده، پایمال می‌سازم.
\v 44 و تو مرا از مخاصمات قوم من خواهی رهانید، و مرا برای سرداری امّت‌ها حفظ خواهی کرد، و قومی را که نشناخته بودم، مرا بندگی خواهند نمود.
\v 45 غریبان نزد من تذلّل خواهند کرد و به مجرد شنیدن من، مرا اطاعت خواهند نمود.
\v 46 غریبان پژمرده خواهند گردید و از مکان‌های مخفی خود با ترس بیرون خواهند آمد.
\v 47 خداوند زنده است و صخرۀ من متبارک و خدای صخرۀ نجات من متعال باد.
\v 48 ای خدایی که برای من انتقام می‌کشی و قومها را زیر من پست می‌سازی،
\v 49 و مرا از دست دشمنانم بیرون می‌آوری و بر مقاومت‌کنندگانم مرا بلند می‌گردانی. تو مرا از مرد ظالم خلاصی خواهی داد.
\v 50 بنابراین ای خداوند ، تو را در میان امّت‌ها حمد خواهم گفت، و به نام تو ترنّم خواهم نمود.
\v 51 نجات عظیمی برای پادشاه خود می‌نماید. و برای مسیح خویش رحمت را پدید می‌آورد. به جهت داوود و نسل وی تا ابدالآباد.