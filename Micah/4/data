\c 4
\p
\v 1 و در ایّام آخر، کوهِ خانه خداوند بر قلّه کوه‌ها ثابت خواهد شد و بر فوق تلّها برافراشته خواهد گردید و قوم‌ها بر آن روان خواهند شد.
\v 2 و امّت‌های بسیار آمده، خواهند گفت: بیایید تا به کوه خداوند و به خانه خدای یعقوب برآییم تا طریق‌های خویش را به ما تعلیم دهد و به راه‌های وی رفتار نماییم زیرا که شریعت از صهیون و کلام خداوند از اورشلیم‌صادر خواهد شد.
\v 3 و او در میان قوم‌های بسیار داوری خواهد نمود و امّت‌های عظیم را از جای دور تنبیه خواهد کرد و ایشان شمشیرهای خود را برای گاوآهن و نیزه‌های خویش را برای ارّه‌ها خواهند شکست و امّتی بر امّتی شمشیر نخواهد کشید و بار دیگر جنگ را نخواهند آموخت.
\v 4 و هر کس زیر مَوِ خود و زیر انجیر خویش خواهد نشست و ترساننده‌ای نخواهد بود زیرا که دهان یهوه صبایوت تکلّم نموده است.
\v 5 زیرا که همهٔ قوم‌ها هر کدام به نام خدای خویش رفتار می‌نمایند امّا ما به اسم یهوه خدای خود تا ابد رفتار خواهیم نمود.
\v 6 خداوند می‌گوید که در آن روز لنگان را جمع خواهم کرد و رانده شدگان و آنانی را که مبتلا ساخته‌ام فراهم خواهم آورد.
\v 7 و لنگان را بقیتی و دور شدگان را قوم قوّی خواهم ساخت و خداوند در کوه صَهْیوُن برایشان از الآن تا ابد سلطنت خواهد نمود.
\v 8 و تو ای برج گله و ای کوه دختر صَهیون این به تو خواهد رسید و سلطنت اوّل یعنی مملکت دختر اورشلیم خواهد آمد.
\v 9 الآن چرا فریاد برمی‌آوری؟ آیا در تو پادشاهی نیست و آیا مُشیر تو نابود شده است که دردْ تو را مثل زنی که می‌زاید گرفته است؟
\v 10 ای دختر صَهیون مثل زنی که می‌زاید درد زایمان کشیده، وضع حمل نما زیرا که الآن از شهر بیرون رفته، در صحرا خواهی نشست و به بابل رفته، در آنجا رهایی خواهی یافت و در آنجا خداوند تو را از دست دشمنانت رهایی خواهد داد.
\v 11 و الآن امّت‌های بسیار بر تو جمع شده، می‌گویند که صهیون آلوده خواهد شد و چشمان ما بر اوخواهد نگریست.
\v 12 امّا ایشان تدبیرات خداوند را نمی‌دانند و مشورت او را نمی‌فهمند زیرا که ایشان را مثل بافه‌ها در خرمنگاه جمع کرده است.
\v 13 ای دختر صهیون برخیز و پایمال کن زیرا که شاخ تو را آهن خواهم ساخت و سمهای تو را برنج خواهم نمود و قوم‌های بسیار را خواهی کوبید و حاصل ایشان را برای یهوه و دولت ایشان را برای خداوند تمامی زمین وقف خواهی نمود.