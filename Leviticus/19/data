\c 19
\p
\v 1 و خداوند موسی را خطاب کرده، گفت:
\v 2 تمامی جماعت بنی‌اسرائیل را خطاب کرده، به ایشان بگو، مقدّس باشید، زیرا که من یهوه خدای شما قدّوس هستم.
\v 3 هر یکی از شما مادر و پدر خود را احترام نماید و سَبَّت‌های مرا نگاه دارید، من یهوه خدای شما هستم.
\v 4 به سوی بتها میل مکنید، و خدایان ریخته شده برای خود مسازید. من یهوه خدای شما هستم.
\v 5 و چون ذبیحه سلامتی نزد خداوند بگذرانید، آن را بگذرانید تا مقبول شوید،
\v 6 در روزی که آن را ذبح نمایید. و در فردای آن روز خورده شود، و اگر چیزی از آن تا روز سوم بماند به آتش سوخته شود.
\v 7 و اگر در روز سوم خورده شود، مکروه می‌باشد، مقبول نخواهد شد.
\v 8 و هر که آن را بخورد، متحمل گناه خود خواهد بود، زیرا چیز مقدّس خداوند را بی‌حرمت کرده است، آن کس از قوم خود منقطع خواهد شد.
\v 9 و چون حاصل زمین خود را درو کنید، گوشه‌های مزرعه خود را تمام نکنید، و محصول خود را خوشه‌چینی مکنید.
\v 10 و تاکستان خود را دانه‌چینی منما، و خوشه‌های ریخته شدۀ تاکستان خود را بر مچین، آنها را برای فقیر و غریب بگذار، من یهوه خدای شما هستم.
\v 11 دزدی مکنید، و مکر منمایید، و با یکدیگر دروغ مگویید.
\v 12 و به نام من قسم دروغ مخورید، که نام خدای خود را بی‌حرمت نموده باشی، من یهوه هستم.
\v 13 مال همسایه خود را غصب منما، و ستم مکن، و مزد کارگر نزد تو تا صبح نماند.
\v 14 کر را لعنت مکن، و پیش روی کور سنگ لغزش مگذار، و از خدای خود بترس، من یهوه هستم.
\v 15 در داوری بی‌عدالتی مکن، و فقیر را طرفداری منما و بزرگ را محترم مدار، و دربارۀ همسایۀ خود به عدالت داوری بکن؛
\v 16 در میان قوم خود برای سخن‌چینی گردش مکن، و بر خون همسایه خود مایست. من یهوه هستم.
\v 17 برادر خود را در دل خود بغض منما، البتّه همسایۀ خود را تنبیه کن، و به سبب او متحمل گناه مباش.
\v 18 از فرزندان قوم خود انتقام مگیر، و کینه مورز، و همسایۀ خود را مثل خویشتن محبّت نما. من یهوه هستم.
\v 19 فرایض مرا نگاه دارید. بهیمۀ خود را با غیر جنس آن به جماع وامدار؛ و مزرعه خود را به دو قسم تخم مکار؛ و لباس از دوقسم بافته شده در بر خود مکن.
\v 20 و مردی که با زنی همبستر شود و آن زن کنیز و نامزد کسی باشد، امّا فدیه نداده شده، و نه آزادی به او بخشیده، ایشان را سیاست باید کرد، امّا کشته نشوند زیرا که او آزاد نبود.
\v 21 و مرد برای قربانی جرم خود قوچ قربانی جرم را نزد خداوند به در خیمه اجتماع بیاورد.
\v 22 و کاهن برای وی به قوچ قربانی جرم نزد خداوند گناهش را که کرده است کفاره خواهد کرد، و او از گناهی که کرده است آمرزیده خواهد شد.
\v 23 و چون به آن زمین داخل شدید و هر قسم درخت را برای خوراک نشاندید، پس میوۀ آن را مثل نامختونی آن بشمارید، سه سال برای شما نامختون باشد؛ خورده نشود.
\v 24 و در سال چهارم همۀ میوۀ آن برای تمجید خداوند مقدّس خواهد بود.
\v 25 و در سال پنجم میوۀ آن را بخورید تا محصول خود را برای شما زیاده کند. من یهوه خدای شما هستم.
\v 26 هیچ چیز را با خون مخورید و تفأل مزنید و شگون مکنید.
\v 27 گوشه‌های سر خود را متراشید، و گوشه‌های ریش خود را مچینید.
\v 28 بدن خود را بجهت مرده مجروح مسازید، و هیچ نشان بر خود داغ مکنید. من یهوه هستم.
\v 29 دختر خود را بی‌عصمت مساز، و او را به فاحشگی وامدار، مبادا زمین مرتکب زنا شود و زمین پر از فجور گردد.
\v 30 سَبَّت‌های مرا نگاه دارید، و مکان مقدّس مرا محترم دارید. من یهوه هستم.
\v 31 به اصحاب اجنه توجّه مکنید، و از جادوگران پرسش منمایید، تا خود را به ایشان آلوده سازید. من یهوه خدای شما هستم.
\v 32 در پیش ریش سفید برخیز، و روی مرد پیر را محترم دار، و از خدای خود بترس. من یهوه هستم.
\v 33 و چون غریبی با تو در زمین شما مأوا گزیند، او را میازارید.
\v 34 غریبی که در میان شما مأوا گزیند، مثل متوطن از شما باشد. و او را مثل‌خود محبّت نما، زیرا که شما در زمین مصر غریب بودید. من یهوه خدای شما هستم.
\v 35 در عدل هیچ بی‌عدالتی مکنید، یعنی در پیمایش یا در وزن یا در پیمانه.
\v 36 ترازوهای راست و سنگهای راست و ایفۀ راست و هین راست بدارید. من یهوه خدای شما هستم که شما را از زمین مصر بیرون آوردم.
\v 37 پس همهٔ فرایض مرا و احکام مرا نگاه دارید و آنها را بجا آورید. من یهوه هستم.