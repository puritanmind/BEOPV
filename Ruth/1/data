\c 1
\p
\v 1 و واقع شد در ایّام حکومت داوران که قحطی در زمین پیدا شد، و مردی از بیت‌لِحِم یهودا رفت تا در سرزمین موآب ساکن شود، او و زنش و دو پسرش.
\v 2 و اسم آن مرد اَلیمَلَک بود، و اسم زنش نَعُومی، و پسرانش به مَحْلُون و کِلْیون مسمّی و اَفْراتیانِ بیت‌لِحِم یهودا بودند. پس به سرزمین موآب رسیده، در آنجا ماندند.
\v 3 و اَلیمَلَک شوهر نعومی، مرد و او با دو پسرش باقی ماند.
\v 4 و ایشان از زنان موآب برای خود زن گرفتند که نام یکی عُرْفَه و نام دیگری روت بود، و در آنجا قریب به ده سال توقّف نمودند.
\v 5 و هر دو ایشان مَحْلُون و کِلْیون نیز مردند، و آن زن از دو پسر و شوهر خود محروم ماند.
\v 6 پس او با دو عروس خود برخاست تا از سرزمین موآب برگردد، زیرا که در سرزمین موآب شنیده بود که خداوند از قوم خود ملاقات نموده، نان به ایشان داده است.
\v 7 و از مکانی که در آن ساکن بود بیرون آمد، و دو عروسش همراه وی بودند، و به راه روانه شدند تا به زمین یهودا بازگشت کنند.
\v 8 و نعومی به دو عروس خود گفت، بروید و هر یکی از شما به خانۀ مادر خود برگردید، و خداوند بر شما احسان کناد، چنانکه شما به مردگان و به من کردید.
\v 9 و خداوند به شما عطا کناد که هر یکی از شما در خانۀ شوهر خود راحت یابید. پس ایشان را بوسید و صدای خود را بلند کرده، گریستند.
\v 10 و به او گفتند، نی بلکه همراه تو نزد قوم تو خواهیم برگشت.
\v 11 نعومی گفت، ای دخترانم برگردید، چرا همراه من بیایید؟ آیا در رحم من هنوز پسران هستند که برای شما شوهر باشند؟
\v 12 ای دخترانم برگشته، راه خود را پیش گیرید زیرا که برای شوهر گرفتن زیاده پیر هستم، و اگر گویم که امید دارم و امشب نیز به شوهر داده شوم وپسران هم بزایم،
\v 13 آیا تا بالغ شدن ایشان صبر خواهید کرد، و به خاطر ایشان، خود را از شوهر گرفتن محروم خواهید داشت؟ نی ای دخترانم زیرا که جانم برای شما بسیار تلخ شده است چونکه دست خداوند بر من دراز شده است.
\v 14 پس بار دیگر صدای خود را بلند کرده، گریستند و عرفه مادر شوهر خود را بوسید، امّا روت به وی چسبید.
\v 15 و او گفت، اینک زن برادر شوهرت نزد قوم خود و خدایان خویش برگشته است تو نیز در عقب زن برادر شوهرت برگرد.
\v 16 روت گفت، بر من اصرار مکن که تو را ترک کنم و از نزد تو برگردم، زیرا هر جایی که رَوْی می‌آیم و هر جایی که منزل کنی، منزل می‌کنم، قوم تو قوم من و خدای تو خدای من خواهد بود.
\v 17 جایی که بمیری، می‌میرم و در آنجا دفن خواهم شد. خداوند به من چنین بلکه زیاده بر این کند اگر چیزی غیر از مرگ، مرا از تو جدا نماید.
\v 18 پس چون دید که او برای رفتن همراهش مصمم شده است، از سخن گفتن با وی باز ایستاد.
\v 19 و ایشان هر دو روانه شدند تا به بیت‌لِحِم رسیدند. و چون وارد بیت‌لِحِم گردیدند، تمامی شهر بر ایشان به حرکت آمده، زنان گفتند که، آیااین نعومی است؟
\v 20 او به ایشان گفت، مرا نعومی مخوانید بلکه مرا مُرَّه بخوانید زیرا قادر مطلق به من مرارت سخت رسانیده است.
\v 21 من پُر بیرون رفتم و خداوند مرا خالی برگردانید. پس برای چه مرا نعومی می‌خوانید چونکه خداوند مرا ذلیل ساخته است و قادرمطلق به من بدی رسانیده است.
\v 22 و نعومی بازگشت کرد و عروسش روتِ موآبیه که از سرزمین موآب برگشته بود، همراه وی آمد؛ و در ابتدای درویدن جو وارد بیت‌لِحِم شدند.
