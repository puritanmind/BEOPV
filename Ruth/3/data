\c 3
\p
\v 1 و مادر شوهرش، نعومی به وی گفت: ای دختر من، آیا برای تو راحت نجویم تابرایت نیکو باشد.
\v 2 و الآن آیا بوعَزْ که تو با کنیزانش بودی خویش ما نیست؟ و اینک او امشب در خرمن خود، جو پاک می‌کند.
\v 3 پس خویشتن را غسل کرده، تدهین کن و لباس خود را پوشیده، به خرمن برو، امّا خود را به آن مرد نشناسان تا از خوردن و نوشیدن فارغ شود.
\v 4 و چون او بخوابد، جای خوابیدنش را نشان کن و رفته، پاهای او را بگشا و بخواب، و او تو را خواهد گفت که چه باید بکنی.
\v 5 او به وی گفت: هر چه به من گفتی، خواهم کرد.
\v 6 پس به خرمن رفته، موافق هر چه مادرشوهرش او را امر فرموده بود، رفتار نمود.
\v 7 پس چون بوعَزْ خورد و نوشید و دلش شاد شد و رفته، به کنار بافه‌های جو خوابید، آنگاه او آهسته آهسته آمده، پاهای او را گشود و خوابید.
\v 8 و در نصف شب آن مرد مضطرب گردید و به آن سمت متوجّه شد که اینک زنی نزد پاهایش خوابیده است.
\v 9 و گفت: تو کیستی؟ او گفت: من کنیز تو، روت هستم؛ پس دامن خود را بر کنیز خویش بگستران زیرا که تو ولّی هستی.
\v 10 او گفت: ای دختر من! از جانب خداوند مبارک باش! زیرا که در آخر بیشتر احسان نمودی از اول، چونکه در عقب جوانان، چه فقیر و چه غنی، نرفتی.
\v 11 و حال ای دختر من، مترس! هر آنچه به من گفتی برایت خواهم کرد، زیرا که تمام شهرِ قوم من تو را زن نیکو می‌دانند.
\v 12 و الآن راست است که من ولی هستم، امّا ولّی‌ای نزدیکتر از من هست.
\v 13 امشب در اینجا بمان و بامدادان اگر او حقّ ولّی را برای تو ادا نماید، خوب ادا نماید، و اگر نخواهد که برای تو حق‌ولّی را ادا نماید، پس قسم به حیات خداوند که من آن را برای تو ادا خواهم نمود؛ الآن تا صبح بخواب.
\v 14 پس نزد پایش تا صبح خوابیده، پیش از آنکه کسی همسایه‌اش را تشخیص دهد، برخاست، و بوعَزْ گفت: زنهار کسی نفهمد که این زن به خرمن آمده است.
\v 15 و گفت چادری که بر توست، بیاور و بگیر. پس آن را گرفت و او شش کیل جو پیموده، بر وی گذارد و به شهر رفت.
\v 16 و چون نزد مادر شوهر خود رسید، او به وی گفت: ای دختر من، بر تو چه گذشت؟ پس او را از هر آنچه آن مرد با وی کرده بود، خبر داد.
\v 17 و گفت: این شش کیل جو را به من داد زیرا گفت: نزد مادرشوهرت تهیدست مرو.
\v 18 او به وی گفت: ای دخترم آرام بنشین تا بدانی که این امر چگونه خواهد شد، زیرا که آن مرد تا این کار را امروز تمام نکند، آرام نخواهد گرفت.