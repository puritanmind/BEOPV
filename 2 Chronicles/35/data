\c 35
\p
\v 1 و یوشیا عید فِصَحی در اورشلیم برای خداوند نگاه داشت، و فِصَح را در چهاردهم ماه اوّل در اورشلیم ذبح نمودند.
\v 2 و کاهنان را بر وظایف ایشان قرار داده، ایشان را برای خدمت خانۀ خداوند قوی دل ساخت.
\v 3 و به لاویانی که تمامی اسرائیل را تعلیم می‌دادند و برای خداوند تقدیس شده بودند، گفت، تابوت مقدّس را در خانه‌ای که سلیمان پسر داوود، پادشاه‌اسرائیل بنا کرده است بگذارید. و دیگر بر دوش شما بار نباشد. الآن به خدمت یهُوَه خدای خود و به قوم او اسرائیل بپردازید.
\v 4 و خویشتن را برحسب خاندانهای آبای خود و فرقه‌های خویش بر وفق نوشتۀ داوود، پادشاه اسرائیل و نوشتۀ پسرش سلیمان آماده سازید.
\v 5 و برحسب فرقه‌های خاندانهای آبای برادران خویش یعنی بنی‌قوم و موافق فرقه‌های خاندانهای آبای لاویان در قدس بایستید.
\v 6 و فِصَح را ذبح نمایید و خویشتن را تقدیس نموده، برای برادران خود تدارک بینید تا برحسب کلامی که خداوند به واسطۀ موسی گفته است عمل نمایند.
\v 7 پس یوشیا به بنی‌قوم یعنی به همۀ آنانی که حاضر بودند، از گله برّه‌ها و بزغاله‌ها به قدر سی هزار رأس، همۀ آنها را به جهت قربانی‌های فِصَح داد و از گاوان سه هزار رأس که همۀ اینها از اموال خاص پادشاه بود.
\v 8 و سروران او به قوم و به کاهنان و به لاویان هدایای تَبَرُّعی دادند. و حلقیا و زکریّا و یحیئیل که رؤسای خانۀ خدا بودند، دو هزار و ششصد برّه و سیصد گاو به جهت قربانی‌های فِصَح دادند.
\v 9 و کوننیا و شَمَعْیا و نَتَنْیئیل برادرانش و حَشبا و یعْیئیل و یوزاباد که رؤسای لاویان بودند، پنج هزار برّه و پانصد گاو به لاویان به جهت قربانی‌های فِصَح دادند.
\v 10 پس آن خدمت مهیّا شد و کاهنان در جایهای خود و لاویان در فرقه‌های خویش، برحسب فرمان پادشاه ایستادند.
\v 11 و فِصَح را ذبح کردند و کاهنان خون را از دست ایشان (گرفته) پاشیدند و لاویان پوست آنها را کندند.
\v 12 وقربانی‌های سوختنی را برداشتند تا آنها را برحسب فرقه‌های خاندانهای آبا به پسران قوم بدهند تا ایشان آنها را برحسب آنچه در کتاب موسی نوشته بود، برای خداوند بگذرانند و با گاوان نیز چنین عمل نمودند.
\v 13 و فِصَح را موافق رسم به آتش پختند و هدایای مقدّس را در دیگها و پاتیلها و تابه‌ها پخته، آنها را به تمامی پسران قوم به زودی دادند.
\v 14 و بعد از آن برای خودشان و برای کاهنان مهیّا ساختند زیرا که پسران هارون کاهنان در گذرانیدن قربانی‌های سوختنی و پیه تا شام مشغول بودند. پس لاویان برای خودشان و برای پسران هارون کاهنان مهیّا ساختند.
\v 15 و مغنیان از بنی‌آساف برحسب فرمان داوود و آساف و هیمان و یدوتون که رایی پادشاه بود، به جای خود ایستادند و دربانان نزد هر دروازه؛ و برای ایشان لازم نبود که از خدمت خود دور شوند زیرا که برادران ایشان لاویان به جهت ایشان مهیّا ساختند.
\v 16 پس تمامی خدمت خداوند در همان روز آماده شد تا فِصَح را نگاه دارند و قربانی‌های سوختنی را بر مذبح خداوند برحسب فرمان یوشیا پادشاه بگذرانند.
\v 17 پس بنی‌اسرائیل که حاضر بودند، در همان وقت، فِصَح و عید فطیر را هفت روز نگاه داشتند.
\v 18 و هیچ عید فِصَح مثل این از ایّام سموئیل نبی در اسرائیل نگاه داشته نشده بود، و هیچ کدام از پادشاهان اسرائیل مثل این عید فِصَحی که یوشیا و کاهنان و لاویان و تمامی حاضران یهودا و اسرائیل و ساکنان اورشلیم نگاه داشتند، نگاه نداشته بود.
\v 19 و این فِصَح در سال هجدهم سلطنت یوشیا واقع شد.
\v 20 بعد از همۀ این امور چون یوشیا معبد را آماده کرده بود، نَکُو پادشاه مصر برآمد تا با کَرْکَمیش نزد نهر فرات جنگ کند. و یوشیا به مقابلۀ او بیرون رفت.
\v 21 و (نَکُو) قاصدان نزد او فرستاده، گفت، ای پادشاه یهودا مرا با تو چه کار است؟ من امروز به ضد تو نیامده‌ام بلکه به ضد خاندانی که با آن محاربه می‌نمایم. و خدا مرا امر فرموده است که بشتابم. پس از آن خدایی که با من است، دست بردار مبادا تو را هلاک سازد.
\v 22 امّا یوشیا روی خود را از او برنگردانید، بلکه خویشتن را مُتِنَکِّر ساخت تا با وی جنگ کند؛ و به کلام نکو که از جانب خدا بود گوش نگرفته، به قصد جنگ به میدان مَجِدُّو درآمد.
\v 23 و تیراندازان بر یوشیا پادشاه تیر انداختند و پادشاه به خادمان خود گفت، مرا بیرون برید زیرا که سخت مجروح شده‌ام.
\v 24 پس خادمانش او را از ارابه‌اش گرفتند و بر ارابۀ دومین که داشت سوار کرده، به اورشلیم آوردند. پس وفات یافته، در مقبرۀ پدران خود دفن شد، و تمامی یهودا و اورشلیم برای یوشیا ماتم گرفتند.
\v 25 و ارمیا به جهت یوشیا مرثیه خواند و تمامی مغنیان و مغنیات یوشیا را در مراثی خویش تا امروز ذکر می‌کنند و آن را فریضه‌ای در اسرائیل قرار دادند، چنانکه در سِفر مراثی مکتوب است.
\v 26 و بقیۀ وقایع یوشیا و اعمال نیکی که مطابق نوشتۀ تورات خداوند به عمل آورد،
\v 27 و امور اوّل و آخر او اینک در تواریخ پادشاهان اسرائیل و یهودا مکتوب است.