\c 6
\p
\v 1 آنگاه سلیمان گفت، خداوند فرموده است که در تاریکی غلیظ ساکن می‌شوم.
\v 2 امّا من خانه‌ای برای سکونت تو و مکانی را که تا به ابد ساکن شوی بنا نموده‌ام.
\v 3 و پادشاه روی خود را برگردانیده، تمامی جماعت اسرائیل را برکت داد، و تمامی جماعت اسرائیل بایستادند.
\v 4 پس گفت، یهُوَه خدای‌اسرائیل متبارک باد که به دهان خود به پدرم داوود وعده داده، و به دست خود آن را به جا آورده، گفت،
\v 5 از روزی که قوم خود را از زمین مصر بیرون آوردم شهری از همهٔ قبیله‌های اسرائیل برنگزیدم تا خانه‌ای بنا نمایم که اسم من در آن باشد، و کسی را برنگزیدم تا پیشوای قوم من اسرائیل بشود.
\v 6 امّا اورشلیم را برگزیدم تا اسم من در آنجا باشد و داوود را انتخاب نمودم تا پیشوای قوم من اسرائیل بشود.
\v 7 و در دل پدرم داوود بود که خانه‌ای برای اسم یهُوَه خدای اسرائیل بنا نماید.
\v 8 امّا خداوند به پدرم داوود گفت، چون در دل تو بود که خانه‌ای برای اسم من بنا نمایی نیکو کردی که این را در دل خود نهادی.
\v 9 امّا تو خانه را بنا نخواهی نمود، بلکه پسر تو که از صُلب تو بیرون آید او خانه را برای اسم من بنا خواهد کرد.
\v 10 پس خداوند کلامی را که گفته بود ثابت گردانید و من به جای پدرم داوود برخاسته، و بر وفق آنچه خداوند گفته بود بر کرسی اسرائیل نشسته‌ام و خانه را به اسم یهُوَه خدای اسرائیل بنا نمودم.
\v 11 و تابوت را که عهد خداوند که آن را با بنی‌اسرائیل بسته بود در آن می‌باشد در آنجا گذاشته‌ام.
\v 12 و او پیش مذبح خداوند به حضور تمامی جماعت اسرائیل ایستاده، دستهای خود را برافراشت.
\v 13 زیرا که سلیمان منبر برنجینی را که طولش پنج ذراع، و عرضش پنج ذراع، و بلندی‌اش سه ذراع بود ساخته، آن را در میان صحن گذاشت و بر آن ایستاده، به حضور تمامی‌جماعت اسرائیل زانو زد و دستهای خود را به سوی آسمان برافراشته،
\v 14 گفت، ای یهُوَه خدای اسرائیل! خدایی مثل تو نه در آسمان و نه در زمین می‌باشد که با بندگان خود که به حضور تو به تمامی دل خویش رفتار می‌نمایند، عهد و رحمت را نگاه می‌داری.
\v 15 و آن وعده‌ای را که به بندۀ خود پدرم داوود داده‌ای، نگاه داشته‌ای زیرا به دهان خود وعده دادی و به دست خود آن را وفا نمودی چنانکه امروز شده است.
\v 16 پس الآن ای یهُوَه خدای اسرائیل با بندۀ خود پدرم داوود آن وعده را نگاه دار که به او داده و گفته‌ای که به حضور من کسی که بر کرسی اسرائیل بنشیند برای تو منقطع نخواهد شد، به شرطی که پسرانت راه‌های خود را نگاه داشته، به شریعت من رفتار نمایند چنانکه تو به حضور من رفتار نمودی.
\v 17 و الآن ای یهُوَه خدای اسرائیل کلامی که به بندۀ خود داوود گفته‌ای ثابت بشود.
\v 18 امّا آیا خدا براستی در میان آدمیان بر زمین ساکن خواهد شد؟ اینک آسمان و آسمان آسمانها تو را گنجایش ندارد تا چه رسد به این خانه‌ای که بنا کردم.
\v 19 امّا ای یهُوَه خدای من به دعا و تضرع بندۀ خود توجّه نما و استغاثه و دعایی را که بنده‌ات به حضور تو می‌کند اجابت فرما،
\v 20 تا آنکه شب و روز چشمان تو بر این خانه باز شود و بر مکانی که درباره‌اش وعده داده‌ای که اسم خود را در آنجا قرار خواهی داد تا دعایی را که بنده‌ات به سوی این مکان بنماید اجابت کنی،
\v 21 و تضرع بنده‌ات و قوم خود اسرائیل را که به سوی این مکان دعا می‌نمایند، استماع نما و از آسمان مکان سکونت خود بشنو؛ و چون شنیدی عفو فرما.
\v 22 اگر کسی با همسایۀ خود گناه ورزد و قسم بر او عرضه شود که بخورد و او آمده، پیش مذبح تو در این خانه قسم خورد،
\v 23 آنگاه از آسمان بشنو و عمل نموده، به جهت بندگانت داوری کن و شریران را جزا داده، طریق ایشان را به‌سر ایشان برسان ، و عادلان را عادل شمرده، ایشان را به حسب عدالت ایشان جزا بده.
\v 24 و هنگامی که قوم تو اسرائیل به سبب گناهانی که به تو ورزیده باشند، به حضور دشمنان خود مغلوب شوند، اگر به سوی تو بازگشت نموده، به اسم تو اعتراف نمایند و نزد تو در این خانه دعا و تضرع کنند،
\v 25 آنگاه از آسمان بشنو و گناه قوم خود اسرائیل را بیامرز و ایشان را به زمینی که به ایشان و به پدران ایشان داده‌ای بازآور.
\v 26 هنگامی که آسمان بسته شود و به سبب گناهانی که به تو ورزیده باشند باران نبارد، اگر به سوی این مکان دعا کنند و به اسم تو اعتراف نمایند و به سبب مصیبتی که به ایشان رسانیده باشی از گناه خویش بازگشت کنند،
\v 27 آنگاه از آسمان بشنو و گناه بندگانت و قوم خود اسرائیل را بیامرز و راه نیکو را که در آن باید رفت به ایشان تعلیم بده، و به زمین خود که آن را به قوم خویش برای میراث بخشیده‌ای باران بفرست.
\v 28 اگر در زمین قحطی باشد و اگر وبا یا باد سموم یا یرقان باشد یا اگر ملخ یا کرم باشد و اگر دشمنان ایشان، ایشان را در شهرهای زمین ایشان محاصره نمایند هر بلایی یا هر مرضی که بوده باشد،
\v 29 آنگاه هر دعا و هر استغاثه‌ای که از هر مرد یا از تمامی قوم تو اسرائیل کرده شود که هر یک از ایشان بلا و غم دل خود را خواهد دانست، و دستهای خود را به سوی این خانه دراز خواهدکرد،
\v 30 آنگاه از آسمان که مکان سکونت تو باشد بشنو و بیامرز و به هر کس که دل او را می‌دانی به حسب راه‌هایش جزا بده، زیرا که تو به تنهایی عارف قلوب همهٔ بنی‌آدم هستی.
\v 31 تا آن که ایشان در تمامی روزهایی که بروی زمینی که به پدران ما داده‌ای زنده باشند از تو بترسند.
\v 32 و نیز غریبی که از قوم تو اسرائیل نباشد و به خاطر اسم عظیم تو و دست قوی و بازوی برافراشتۀ تو از زمین بعید آمده باشد، پس چون بیاید و به سوی این خانه دعا نماید،
\v 33 آنگاه از آسمان، مکان سکونت خود، بشنو و موافق هر آنچه آن غریب نزد تو استغاثه نماید به عمل آور تا همهٔ قومهای جهان اسم تو را بشناسند و مثل قوم تو اسرائیل از تو بترسند و بدانند که اسم تو بر این خانه‌ای که بنا کرده‌ام نهاده شده است‌
\v 34 اگر قوم تو برای جنگ با دشمنان خود به راهی که ایشان را فرستاده باشی، بیرون روند و به سوی شهری که برگزیده‌ای و خانه‌ای که به جهت اسم تو بنا کرده‌ام، نزد تو دعا نمایند،
\v 35 آنگاه دعا و تضرع ایشان را از آسمان بشنو و حقّ ایشان را به جا آور.
\v 36 و اگر به تو گناه ورزیده باشند زیرا انسانی نیست که گناه نکند، و بر ایشان غضبناک شده، ایشان را به دست دشمنان تسلیم کرده باشی و اسیرکنندگان ایشان، ایشان را به زمین دور یا نزدیک ببرند،
\v 37 پس اگر در زمینی که در آن اسیر باشند به خود آمده، بازگشت نمایند و در زمین اسیری خود نزد تو تضرع نموده، گویند که گناه کرده و عصیان ورزیده، و شریرانه رفتار نموده‌ایم،
\v 38 و در زمین اسیری خویش که ایشان را به آن به اسیری برده باشند، به تمامی دل و تمامی جان خود به تو بازگشت نمایند، و به سوی‌زمینی که به پدران ایشان داده‌ای و شهری که برگزیده‌ای و خانه‌ای که برای اسم تو بنا کرده‌ام دعا نمایند،
\v 39 آنگاه از آسمان، مکان سکونت خود، دعا و تضرع ایشان را بشنو و حقّ ایشان را بجا آور، و قوم خود را که به تو گناه ورزیده باشند بیامرز.
\v 40 پس الآن ای خدای من چشمان تو باز شود و گوشهای تو به دعاهایی که در این مکان کرده شود شنوا باشد.
\v 41 و حال تو ای یهُوَه خدا، با تابوت قوّت خود به سوی آرامگاه خویش برخیز. ای یهُوَه خدا کاهنان تو به نجات ملبس گردند و مقدّسانت به نیکویی شادمان بشوند.
\v 42 ای یهُوَه خدا روی مسیح خود را برنگردان و رحمتهای بندۀ خود داوود را بیاد آور.