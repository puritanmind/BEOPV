\c 7
\p
\v 1 و چون سلیمان از دعا کردن فارغ شد، آتش از آسمان فرود آمده، قربانی‌های سوختنی و ذبایح را سوزانید و جلال خداوند خانه را پُر ساخت.
\v 2 و کاهنان به خانۀ خداوند نتوانستند داخل شوند، زیرا جلال یهُوَه خانۀ خداوند را پر کرده بود.
\v 3 و چون تمامی بنی‌اسرائیل آتش را که فرود می‌آمد و جلال خداوند را که بر خانه می‌بود دیدند، روی خود را به زمین بر سنگفرش نهادند و سجده نموده، خداوند را حمد گفتند که، او نیکو است، زیرا که رحمت او تا ابدالآباد است.
\v 4 و پادشاه و تمامی قوم قربانی‌ها در حضور خداوند گذرانیدند.
\v 5 و سلیمان پادشاه بیست و دو هزار گاو و صد و بیست هزار گوسفند برای قربانی گذرانید و پادشاه و تمامی قوم، خانۀ خدارا تبریک نمودند.
\v 6 و کاهنان بر سر شغلهای مخصوص خود ایستاده بودند و لاویان، آلآت نغمۀ خداوند را (به دست گرفتند) که داوود پادشاه آنها را ساخته بود، تا خداوند را به آنها حمد گویند، زیرا که رحمت او تا ابدالآباد است؛ و داوود به وساطت آنها تسبیح می‌خواند و کاهنان پیش ایشان شیپور می‌نواختند و تمام اسرائیل ایستاده بودند.
\v 7 و سلیمان وسط صحنی را که پیش خانۀ خداوند بود، تقدیس نمود زیرا که در آنجا قربانی‌های سوختنی و پیه ذبایح سلامتی را می‌گذرانید، چونکه مذبح برنجینی که سلیمان ساخته بود، قربانی‌های سوختنی و هدایای آردی و پیه ذبایح را گنجایش نداشت.
\v 8 و در آنوقت سلیمان و تمامی اسرائیل با وی هفت روز را عید نگاه داشتند و آن انجمن بسیار بزرگ از مدخل حمات تا نهر مصر بود.
\v 9 و در روز هشتم محفلی مقدّس برپا داشتند، زیرا که برای تبریک مذبح هفت روز و برای عید هفت روز نگاه داشتند.
\v 10 و در روز بیست و سوم ماه هفتم، قوم را به خیمه‌های ایشان مرخّص فرمود و ایشان به سبب احسانی که خداوند به داوود و سلیمان و قوم خود اسرائیل کرده بود، شادمان و خوشدل بودند.
\v 11 پس سلیمان خانۀ خداوند و خانۀ پادشاه را تمام کرد و هرآنچه سلیمان قصد نموده بود که در خانۀ خداوند و در خانۀ خود بسازد، آن را نیکو به انجام رسانید.
\v 12 و خداوند بر سلیمان در شب ظاهر شده، او را گفت، دعای تو را اجابت نمودم و این مکان را برای خود برگزیدم تا خانۀ قربانی‌ها شود.
\v 13 اگر آسمان را ببندم تا باران نبارد و اگر امر کنم که ملخ، حاصل زمین را بخورد و اگر وبا در میان قوم خود بفرستم،
\v 14 و قوم من که به اسم من نامیده شده‌اند متواضع شوند، و دعا کرده، جویای حضور من باشند، و از راه‌های بد خویش بازگشت نمایند، آنگاه من از آسمان اجابت خواهم فرمود، و گناهان ایشان را خواهم آمرزید و زمین ایشان را شفا خواهم داد.
\v 15 و از این به بعد، چشمان من گشاده، و گوشهای من به دعایی که در این مکان کرده شود شنوا خواهد بود.
\v 16 و حال این خانه را اختیار کرده، و تقدیس نموده‌ام که اسم من تا به ابد در آن قرار گیرد و چشم و دل من همیشه بر آن باشد.
\v 17 و اگر تو به حضور من رفتار نمایی، چنانکه پدرت داوود رفتار نمود و برحسب هرآنچه تو را امر فرمایم عمل نمایی و فرایض و احکام مرا نگاه داری،
\v 18 آنگاه کرسی سلطنت تو را استوار خواهم ساخت چنانکه با پدرت داوود عهد بسته، گفتم کسی که بر اسرائیل سلطنت نماید از تو منقطع نخواهد شد.
\v 19 امّا اگر شما برگردید و فرایض و احکام مرا که پیش روی شما نهاده‌ام ترک نمایید و رفته، خدایان دیگر را عبادت کنید، و آنها را سجده نمایید،
\v 20 آنگاه ایشان را از زمینی که به ایشان داده‌ام خواهم کند و این خانه را که برای اسم خود تقدیس نموده‌ام، از حضور خود خواهم افکند و آن را در میان همهٔ قوم‌ها ضرب‌المثل و مسخره‌خواهم ساخت.
\v 21 و این خانه که اینقدر رفیع است، هرکه از آن بگذرد متحیّر شده، خواهد گفت، برای چه خداوند به این زمین و به این خانه چنین عمل نموده است؟
\v 22 و جواب خواهند داد، چونکه یهُوَه خدای پدران خود را که ایشان را از زمین مصر بیرون آورد ترک کردند و به خدایان دیگر متمسّک شده، آنها را سجده و عبادت نمودند از این جهت تمامی این بلا را بر ایشان وارد آورده است.
