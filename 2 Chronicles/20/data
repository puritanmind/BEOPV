\c 20
\p
\v 1 و بعد از این، بنی‌موآب و بنی‌عَمُّون و با ایشان بعضی از عَمّونیان، برای جنگ با یهُوشافاط آمدند.
\v 2 و بعضی آمده، یهُوشافاط را خبر دادند و گفتند، گروه عظیمی از آن طرف دریا از ارام به ضد تو می‌آیند؛ و اینک ایشان در حَصُّون تامار که همان عَین جَدِی باشد، هستند.
\v 3 پس یهُوشافاط بترسید و در طلب خداوند جزم نمود و در تمامی یهودا به روزه اعلان کرد.
\v 4 و یهودا جمع شدند تا از خداوند مسألت نمایند و از تمامی شهرهای یهودا آمدند تا خداوند را طلب نمایند.
\v 5 و یهُوشافاط در میان جماعت یهودا و اورشلیم، در خانۀ خداوند ، پیش روی صحن جدید بایستاد،
\v 6 و گفت، ای یهُوَه، خدای پدران ما، آیا تو در آسمان خدا نیستی و آیا تو بر همهٔ ممالکِ امّت‌ها سلطنت نمی‌نمایی؟ و در دست توقوت و جبروت است و کسی نیست که با تو مقاومت تواند نمود.
\v 7 آیا تو خدای ما نیستی که ساکنان این زمین را از حضور قوم خود اسرائیل اخراج نموده، آن را به نسل دوست خویش ابراهیم تا ابدالآباد داده‌ای؟
\v 8 و ایشان در آن ساکن شده، مَقْدَسی برای اسم تو در آن بنا نموده، گفتند،
\v 9 حینی که بلا یا شمشیر یا قصاص یا وبا یا قحطی بر ما عارض شود و ما پیش روی این خانه و پیش روی تو (زیرا که اسم تو در این خانه مقیم است) بایستیم، و در وقت تنگی خود نزد تو استغاثه نماییم، آنگاه اجابت فرموده، نجات بده.
\v 10 و الآن اینک بنی‌عَمُّون و موآب و اهل کوه سَعِیر، که اسرائیل را وقتی که از مصر بیرون آمدند اجازه ندادی که به آنها داخل شوند، بلکه از ایشان اجتناب نمودند و ایشان را هلاک نساختند،
\v 11 اینک ایشان مکافات آن را به ما می‌رسانند، به اینکه می‌آیند تا ما را از ملک تو که آن را به تصرف ما داده‌ای، اخراج نمایند.
\v 12 ای خدای ما آیا تو بر ایشان حکم نخواهی کرد؟ زیرا که ما را به مقابل این گروه عظیمی که بر ما می‌آیند، هیچ قوّتی نیست و ما نمی‌دانیم چه بکنیم. امّا چشمان ما به سوی تو است.
\v 13 و تمامی یهودا با اطفال و زنان و پسران خود به حضور خداوند ایستاده بودند.
\v 14 آنگاه روح خداوند بر یحَزْئیل بن‌زکریا پسر بنایا پسر یعِیئِیل پسر مَتَّنْیای لاوی که از بنی‌آساف بود، در میان جماعت نازل شد.
\v 15 و او گفت، ای تمامی یهودا و ساکنان اورشلیم! و ای یهُوشافاط پادشاه گوش گیرید! خداوند به شما چنین می‌گوید، از این گروه عظیم ترسان و هراسان مباشید زیرا که‌جنگ از آن شما نیست بلکه از آن خداست.
\v 16 فردا به نزد ایشان فرود آیید. اینک ایشان به فراز صِیص برخواهند آمد و ایشان را در انتهای درّه در برابر بیابانِ یروئیل خواهید یافت.
\v 17 در این وقت بر شما نخواهد بود که جنگ نمایید. بایستید و نجات خداوند را که با شما خواهد بود مشاهده نمایید. ای یهودا و اورشلیم ترسان و هراسان مباشید و فردا به مقابل ایشان بیرون روید و خداوند همراه شما خواهد بود.
\v 18 پس یهُوشافاط رو به زمین افتاد و تمامی یهودا و ساکنان اورشلیم به حضور خداوند افتادند و خداوند را سجده نمودند.
\v 19 و لاویان از بنی‌قَهاتیان و از بنی‌قورَحیان برخاسته، یهُوَه خدای اسرائیل را به صدای بسیار بلند تسبیح خواندند.
\v 20 و بامدادان برخاسته، به بیابان تَقُوع بیرون رفتند و چون بیرون می‌رفتند، یهُوشافاط بایستاد و گفت، مرا بشنوید ای یهودا و سکنۀ اورشلیم! بر یهُوَه خدای خود ایمان آورید و استوار خواهید شد، و به انبیای او ایمان آورید که کامیاب خواهید شد.
\v 21 و بعد از مشورت کردن با قوم، بعضی را معیّن کرد تا پیش روی مُسَلّحان رفته، برای خداوند بسرایند و زینت قدّوسیّت را تسبیح خوانند و گویند، خداوند را حمد گویید زیرا که رحمت او تا ابدالآباد است.
\v 22 و چون ایشان به سراییدن و حمد گفتن شروع نمودند، خداوند به ضد بنی‌عَمُّون و موآب و ساکنان جبل سَعِیر که بر یهودا هجوم آورده بودند، کمین گذاشت و ایشان مُنْکَسِر شدند.
\v 23 زیرا که بنی‌عَمُّون و موآب بر ساکنان جبل سَعِیر برخاسته،یشان را نابود و هلاک ساختند، و چون از ساکنان سَعِیر فارغ شدند، یکدیگر را به کار هلاکت امداد کردند.
\v 24 و چون یهودا به دیده‌بانگاه بیابان رسیدند و به سوی آن گروه نظر انداختند، اینک لاشه‌ها بر زمین افتاده، و احدی رهایی نیافته بود.
\v 25 و یهُوشافاط با قوم خود به جهت گرفتن غنیمت ایشان آمدند و در میان آنها اموال و رخوت و چیزهای گرانبها بسیار یافتند، و برای خود آنقدر گرفتند که نتوانستند ببرند، و غنیمت اینقدر زیاد بود که سه روز مشغول غارت می‌بودند.
\v 26 و در روز چهارم در درّه بَرَکَۀ جمع شدند زیرا که در آنجا خداوند را متبارک خواندند، و از این جهت آن مکان را تا امروز درّه بَرَکَۀ می‌نامند.
\v 27 پس همهٔ مردان یهودا و اورشلیم و یهُوشافاط مقدّم ایشان با شادمانی برگشته، به اورشلیم بازگشت کردند زیرا خداوند ایشان را بر دشمنانشان شادمان ساخته بود.
\v 28 و با بربطها و عودها و شیپورها به اورشلیم به خانۀ خداوند آمدند.
\v 29 و ترس خدا بر همهٔ ممالک کشورها مستولی شد چونکه شنیدند که خداوند با دشمنان اسرائیل جنگ کرده است.
\v 30 و مملکت یهُوشافاط آرام شد، زیرا خدایش او را از هر طرف رفاهیت بخشید.
\v 31 پس یهُوشافاط بر یهودا سلطنت نمود و سی و پنج ساله بود که پادشاه شد و بیست و پنج سال در اورشلیم سلطنت کرد و اسم مادرش عَزُوْبَه دختر شِلْحِی بود.
\v 32 و موافق رفتار پدرش آسا رفتار نموده، از آن انحراف نورزید و آنچه در نظر خداوند راست بود بجا می‌آورد.
\v 33 امّا‌مکان‌های بلند برداشته نشد و قوم هنوز دلهای خود را به سوی خدای پدران خویش مصمم نساخته بودند.
\v 34 و بقیۀ وقایع یهُوشافاط از اوّل تا آخر در اخبار ییهُو پسر حنانی که در تواریخ پادشاهان اسرائیل مندرج می‌باشد، مکتوب است.
\v 35 و بعد از این، یهُوشافاط پادشاه یهُودا با اَخَزْیا پادشاه اسرائیل که شریرانه رفتار می‌نمود، طرح آمیزش انداخت.
\v 36 و در ساختن کشتیها برای رفتن به ترشیش با وی مشارکت نمود و کشتیها را در عَصْیون جابَر ساختند.
\v 37 آنگاه اَلِعازَر پسر دوُداواهُوی مَریشاتی به ضد یهُوشافاط نبوّت کرده، گفت، چونکه تو با اَخَزْیا متحد شدی، خداوند کارهای تو را تباه ساخته است. پس آن کشتیها شکسته شدند و نتوانستند به ترشیش بروند.
