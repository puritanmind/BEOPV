\c 37
\p
\v 1 دست خداوند بر من فرود آمده، مرا در روح خداوند بیرون برد و در همواری قرار داد و آن از استخوانها پر بود.
\v 2 و مرا به هر طرف آنها گردانید. و اینک آنها بر روی همواری بی‌نهایت زیاده و بسیار خشک بود.
\v 3 و او مرا گفت، ای پسر انسان آیا می‌شود که این استخوانها زنده گردد؟ گفتم، ای خداوند یهوه تو می‌دانی.
\v 4 پس مرا فرمود، براین استخوانها نبوّت نموده، به اینها بگو، ای استخوانهای خشک کلام خداوند را بشنوید!
\v 5 خداوند یهوه به این استخوانها چنین می‌گوید، اینک من روح به شما درمی‌آورم تا زنده شوید.
\v 6 و پیه‌ها بر شما خواهم نهاد و گوشت بر شما خواهم آورد و شما را به پوست خواهم پوشانید و در شما روح خواهم نهاد تا زنده شوید. پس خواهید دانست که من یهوه هستم.
\v 7 پس من چنانکه مأمور شدم نبوّت کردم. و چون نبوّت نمودم، صدایی شنیده شد. و اینک تزلزلی واقع شد و استخوانها به یکدیگر یعنی هر استخوانی به استخوانش نزدیک شد.
\v 8 و نگریستم و اینک پیه‌ها و گوشت به آنها برآمد و پوست آنها را از بالا پوشانید. امّا در آنها روح نبود.
\v 9 پس او مرا گفت، بر روح نبوّت نما! ای پسر انسان بر روح نبوّت کرده، بگو، خداوند یهوه چنین می‌فرماید که، ای روح از بادهای چهارگانه بیا و به این کشتگان بدم تا ایشان زنده‌شوند.
\v 10 پس چنانکه مرا امر فرمود، نبوّت نمودم. و روح به آنها داخل شد و آنها زنده گشته، بر پاهای خود لشکر بی‌نهایت عظیمی ایستادند.
\v 11 و او مرا گفت، ای پسر انسان این استخوانها تمامی خاندان اسرائیل می‌باشند. اینک ایشان می‌گویند، استخوانهای ما خشک شد و امید ما نابود گردید و خودمان منقطع گشتیم.
\v 12 لهذا نبوّت کرده، به ایشان بگو، خداوند یهوه چنین می‌فرماید، اینک من قبرهای شما را می‌گشایم. و شما را ای قوم من از قبرهای شما درآورده، به زمین اسرائیل خواهم آورد.
\v 13 و ای قوم من چون قبرهای شما را بگشایم و شما را از قبرهای شما بیرون آورم، آنگاه خواهید دانست که من یهوه هستم.
\v 14 و روح خود را در شما خواهم نهاد تا زنده شوید. و شما را در زمین خودتان مقیم خواهم ساخت. پس خواهید دانست که من یهوه تکلّم نموده و به عمل آورده‌ام. قول خداوند این است.
\v 15 و کلام خداوند بر من نازل شده، گفت،
\v 16 و تو ای پسر انسان یک عصا برای خود بگیر و بر آن بنویس، برای یهودا و برای بنی‌اسرائیل رفقای وی. پس عصای دیگر بگیر و بر آن بنویس، برای یوسف عصای اِفْرایم و تمامی خاندان اسرائیل رفقای وی.
\v 17 و آنها را برای خودت با یکدیگر یک عصا ساز تا در دستت یک باشد.
\v 18 و چون ابناء قومت تو را خطاب کرده، گویند، آیا ما را خبر نمی‌دهی که از این کارها مقصود تو چیست؟
\v 19 آنگاه به ایشان بگو، خداوند یهوه چنین می‌فرماید، اینک من عصای یوسف را که در دست اِفْرایم است و قبیله‌های اسرائیل را که رفقای وی‌اند،خواهم گرفت و آنها را با وی یعنی با عصای یهودا خواهم پیوست و آنها را یک عصا خواهم ساخت و در دستم یک خواهد شد.
\v 20 پس آن عصاها که بر آنها نوشتی در دست تو در نظر ایشان باشد.
\v 21 و به ایشان بگو، خداوند یهوه چنین می‌فرماید، اینک من بنی‌اسرائیل را از میان امّت‌هایی که به آنها رفته‌اند گرفته، ایشان را از هر طرف جمع خواهم کرد و ایشان را به زمین خودشان خواهم آورد.
\v 22 و ایشان را در آن زمین بر کوه‌های اسرائیل یک امّت خواهم ساخت. و یک پادشاه بر همهٔ ایشان سلطنت خواهد نمود و دیگر دو امّت نخواهند بود و دیگر به دو مملکت تقسیم نخواهند شد.
\v 23 و خویشتن را دیگر به بتها و رجاسات و همه معصیت‌های خود آلوده نخواهند ساخت. بلکه ایشان را از همهٔ مساکن ایشان که در آنها گناه ورزیده‌اند نجات داده، ایشان را پاک خواهم ساخت. و ایشان قوم من خواهند بود و من خدای ایشان خواهم بود.
\v 24 و بنده من داوود، پادشاه ایشان خواهد بود. و یک شبان برای همهٔ ایشان خواهد بود. و به احکام من رفتار نموده و فرایض مرا نگاه داشته، آنها را بجا خواهند آورد.
\v 25 و در زمینی که به بنده خود یعقوب دادم و پدران ایشان در آن ساکن می‌بودند، ساکن خواهند شد. و ایشان و پسران ایشان و پسران پسران ایشان تا به ابد در آن سکونت خواهند نمود و بنده من داوود تا ابد رئیس ایشان خواهد بود.
\v 26 و با ایشان عهد سلامتی خواهم بست که برای ایشان عهد جاودانی خواهد بود و ایشان را مقیم ساخته، خواهم افزود و مَقْدَس خویش را تا ابد درمیان ایشان قرار خواهم داد.
\v 27 و مسکن من بر ایشان خواهد بود و من خدای ایشان خواهم بود و ایشان قوم من خواهند بود.
\v 28 پس چون مَقْدس من در میان ایشان تا به ابد بر قرار بوده باشد، آنگاه امّت‌ها خواهند دانست که من یهوه هستم که اسرائیل را تقدیس می‌نمایم.