\c 47
\p
\v 1 و مرا نزد دروازه خانه آورد و اینک آبها از زیر آستانه خانه بسوی مشرق جاری بود، زیرا که روی خانه به سمت مشرق بود وآن آبها اززیر جانب راست خانه از طرف جنوب مذبح جاری بود.
\v 2 پس مرا از راه دروازه شمالی بیرون برده، از راه خارج به دروازه بیرونی به راهی که به سمت مشرق متوجّه است گردانید و اینک آبها از جانب راست جاری بود.
\v 3 و چون آن مرد بسوی مشرق بیرون رفت، ریسمانکاری در دست‌داشت و هزار ذراع پیموده، مرا از آب عبور داد و آبها به قوزک می‌رسید.
\v 4 پس هزار ذراع پیمود و مرا از آبها عبور داد و آب به زانو می‌رسید و باز هزار ذراع پیموده، مرا عبور داد و آب به کمر می‌رسید.
\v 5 پس هزار ذراع پیمود و نهری بود که از آن نتوان عبور کرد زیرا که آب زیاده شده بود، آبی که در آن می‌شود شنا کرد، نهری که از آن عبور نتوان کرد.
\v 6 و مرا گفت: ای پسر انسان آیا این را دیدی؟ پس مرا از آنجا برده، به کنار نهر برگردانید.
\v 7 و چون برگشتم اینک بر کنار نهر از اینطرف و از آنطرف درختان بی‌نهایت بسیار بود.
\v 8 و مرا گفت: این آبها بسوی ولایت شرقی جاری می‌شود و به عَرَبَه فرود شده، به دریا می‌رود و چون به دریا داخل می‌شود آبهایش شفا می‌یابد.
\v 9 و واقع خواهد شد که هر ذی‌حیاتِ خزنده‌ای در هر جایی که آن نهر داخل شود، زنده خواهد گشت و ماهیان از حدّ زیاده پیدا خواهد شد، زیرا چون این آبها به آنجا می‌رسد، آن شفا خواهد یافت و هر جایی که نهر جاری می‌شود، همه چیز زنده می‌گردد.
\v 10 و صیادان بر کنار آن خواهند ایستاد و از عَین جَدی تا عین عجْلایم مکانی برای پهن کردن دامها خواهد بود و ماهیان آنها به حسب جنسها، مثل ماهیان دریای بزرگ از حدّ زیاده خواهند بود.
\v 11 امّا خلابها و تالابهایش شفا نخواهد یافت بلکه به نمک تسلیم خواهد شد.
\v 12 و بر کنار نهر به اینطرف و آنطرف هر قسم درخت خوراکی خواهد رویید که برگهای آنها پژمرده نشود و میوه‌های آنها لاینقطع خواهد بود و هر ماه میوه تازه خواهد آورد زیرا که آبش ازمَقْدَس جاری می‌شود و میوه آنها برای خوراک و برگهای آنها به جهت علاج خواهد بود.
\v 13 خداوند یهوه چنین می‌گوید، این است حدودی که زمین را برای دوازده قبیلهٔ اسرائیل به آنها تقسیم خواهید نمود. برای یوسف دو قسمت.
\v 14 و شما هر کس مثل دیگری آن را به تصرّف خواهید آورد زیرا که من دست خود را برافراشتم که آن را به پدران شما بدهم پس این زمین به قرعه به شما به ملکیت داده خواهد شد.
\v 15 و حدود زمین این است. بطرف شمال از دریای بزرگ بطرف حَْتلُون تا مدخل صَدَد.
\v 16 حَمات و بَیرُوته و سِبْرایم که در میان سرحدّ دمشق و سرحدّ حمات است و حَصَر وسطی که نزد سرحدّ حَوْران است.
\v 17 و حدّ از دریا حَصَر عینان نزد سرحدّ دمشق و بطرف شمال حمات خواهد بود. و این است جانب شمالی.
\v 18 و بطرف شرقی در میان حَوْران و دمشق و در میان جِلْعاد و زمین اسرائیل اُردُن خواهد بود و از این حدّ تا دریای شرقی خواهی پیمود و این حدّ شرقی می‌باشد.
\v 19 و طرف جنوبی به جانب راست از تامار تا آب مَریبوت قادش و نهر (مصر) و دریای بزرگ و این طرف جنوبی به جانب راست خواهد بود.
\v 20 و طرف غربی دریای بزرگ ازحدّی که مقابل مدخل حَمات است خواهد بود و این جانب غربی باشد.
\v 21 پس این زمین را برای خود بر حسب قبیله‌های اسرائیل تقسیم خواهید نمود.
\v 22 و آن را برای خود و برای غریبانی که در میان شما مأوا گزینند و در میان شما اولاد بهم رسانند به ‌قرعه تقسیم خواهید کرد و ایشان نزد شما مثل متوطّنان بنی‌اسرائیل خواهند بود و با شما در میان قبیله‌های اسرائیل میراث خواهند یافت.
\v 23 و خداوند یهوه می‌فرماید، در هر سبط که شخصی غریب در آن ساکن باشد، در همانْ ملکِ خود را خواهد یافت.