\c 4
\p
\v 1 ولی می‌گویم، مادامی که وارثْ کوچک است، با غلام هیچ فرق ندارد، هرچند مالک همه باشد.
\v 2 بلکه زیر دست قیّمان و وکلا می‌باشد تا روزی که پدرش تعیین کرده باشد.
\v 3 همچنین ما نیز چون کوچک بودیم، زیر بند اصول ابتدایی دنیا بودیم.
\v 4 امّا چون زمان به کمال رسید، خدا پسر خود را فرستاد که از زن زاییده شد و زیر شریعت متولّد،
\v 5 تا آنانی را که زیر شریعت بودند فدیه کند تا آنکه پسرخواندگی را بیابیم.
\v 6 امّا چونکه پسر هستید، خدا روح پسر خود را در دلهای شما فرستاد که ندا می‌کند، یا ابّا، یعنی، ای پدر.
\v 7 لهذا دیگر غلام نیستی بلکه پسر، و چون پسر هستی، وارث خدا نیز به‌وسیلهٔ مسیح.
\v 8 امّا در آن زمان چون خدا را نمی‌شناختید، آنانی را که طبیعتاً خدایان نبودند، بندگی می‌کردید.
\v 9 امّا اکنون که خدا را می‌شناسید بلکه خدا شما را می‌شناسد، چگونه باز برمی‌گردید به سوی آن اصولِ ضعیف و فقیر که دیگر می‌خواهید از سر نو آنها را بندگی کنید؟
\v 10 روزها و ماه‌ها و فصلها و سالها را نگاه می‌دارید.
\v 11 می‌ترسم برایتان، که مبادا برای شما بیهوده زحمت کشیده باشم.
\v 12 ای برادران، از شما استدعا دارم که مثل من بشوید، چنانکه من هم مثل شما شده‌ام. به من هیچ ظلم نکردید.
\v 13 امّا آگاهید که به‌سبب ضعف بدنی، اوّل به شما بشارت دادم.
\v 14 و آن آزمونِ مرا که در جسم من بود، خوار نشمردید و مکروه نداشتید، بلکه مرا چون فرشتهٔ خدا و مثل مسیحْ عیسی پذیرفتید.
\v 15 پس کجا است آن مبارک‌بادیِ شما؟ زیرا به شما شهادت می‌دهم که اگر امکان داشت، چشمان خود را بیرون آورده، به من می‌دادید.
\v 16 پس چون به شما راست می‌گویم، آیا دشمن شما شده‌ام؟
\v 17 ایشان برای شما غیرت دارند، امّا نه به خیر، بلکه می‌خواهند شما را جدا سازند تا شما ایشان را به غیرت بطلبید.
\v 18 امّا غیرت در امر نیکو در هر زمان نیکو است، نه تنها چون من نزد شما حاضر باشم.
\v 19 ای فرزندانِ من که برای شما باز دردِ زایمان دارم تا مسیح در شما شکل بگیرد.
\v 20 باری آرزو داشتم که الآن نزد شما حاضر می‌بودم تا سخن خود را تغییر می‌دادم، زیرا که دربارهٔ شما به شک افتاده‌ام.
\v 21 شما که می‌خواهید زیر شریعت باشید، مرا بگویید آیا شریعت را نمی‌شنوید؟
\v 22 زیرا مکتوب است، ابراهیم را دو پسر بود، یکی از کنیز و دیگری از آزاد.
\v 23 امّا پسر کنیز، به‌حسب جسم تولّد یافت و پسر آزاد، برحسب وعده.
\v 24 که اینها تمثیل وارند: زیرا که این دو زن، دو عهد می‌باشند، یکی از کوه سینا برای بندگی می‌زاید و آن هاجر است.
\v 25 زیرا که هاجر، کوه سینا است، در عربستان، و مطابق است با اورشلیمی که موجود است، زیرا که با فرزندانش در بندگی می‌باشد.
\v 26 امّا اورشلیمِ بالا آزاد است، که مادرِ همهٔ ما می‌باشد.
\v 27 زیرا مکتوب است، ای نازا که نزاییده‌ای، شاد باش! صدا کن و فریاد برآور ای تو که درد زایمان ندیده‌ای، زیرا که فرزندان زن بی‌کس از اولاد شوهردار بیشتراند.
\v 28 امّا ما ای برادران، چون اسحاق، فرزندان وعده می‌باشیم.
\v 29 بلکه چنانکه آنوقت آنکه برحسب جسم تولّد یافت، بر وی که برحسب روح بود جفا می‌کرد، همچنین الآن نیز هست.
\v 30 امّا کتاب چه می‌گوید؟ کنیز و پسر او را بیرون کن زیرا پسر کنیز با پسر آزاد میراث نخواهد یافت.
\v 31 بنابراین ای برادران، ما فرزندان کنیز نیستیم، بلکه از زنِ آزادیم.