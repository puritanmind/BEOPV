\c 22
\d برای سالار مغنیان بر غزالهٔ صبح. مزمور داوود
\p
\v 1 ای خدای من، ای خدای من، چرا مرا ترک کرده‌ای و از نجات من و سخنان فریادم دور هستی؟
\v 2 ای خدای من، در روز می‌خوانم و مرا اجابت نمی‌کنی، در شب نیز؛ ومرا خاموشی نیست.
\v 3 و امّا تو قدّوس هستی، ای که بر تسبیحات اسرائیل نشسته‌ای.
\v 4 پدران ما بر تو توکّل داشتند؛ بر تو توکّل داشتند و ایشان را خلاصی دادی؛
\v 5 نزد تو فریاد برآوردند و رهایی یافتند؛ بر تو توکّل داشتند، پس خجل نشدند.
\v 6 و امّا من کِرم هستم و انسان نی؛ عار آدمیان هستم و حقیر شمرده شدهٔ قوم.
\v 7 هرکه مرا بیند به من استهزا می‌کند. لبهای خود را باز می‌کنند و سرهای خود را می‌جنبانند (و می‌گویند)،
\v 8 بر خداوند توکّل کن پس او را خلاصی بدهد. او را برهاند چونکه به وی رغبت می‌دارد.
\v 9 زیرا که تو مرا از شکم بیرون آوردی؛ وقتی که بر آغوش مادر خود بودم مرا مطمئن ساختی.
\v 10 از رحم بر تو انداخته شدم؛ از شکم مادرم خدای من تو هستی.
\v 11 از من دور مباش زیرا تنگی نزدیک است و کسی نیست که مدد کند.
\v 12 گاوان نرِ بسیار دور مرا گرفته‌اند؛ زورمندان باشان مرا احاطه کرده‌اند.
\v 13 دهان خود را بر من باز کردند، مثل شیر درندهٔ غران.
\v 14 مثل آب ریخته شده‌ام و همهٔ استخوانهایم از هم گسیخته؛ دلم مثل موم گردیده، در میان احشایم گداخته شده است.
\v 15 قوّت من مثل سفال خشک شده و زبانم به کامم چسبیده؛ و مرا به خاک مرگ نهاده‌ای.
\v 16 زیرا سگان دور مرا گرفته‌اند؛ جماعت اشرار مرا احاطه کرده، دستها و پاهای مرا سفته‌اند.
\v 17 همهٔ استخوانهای خود را می‌شمارم. ایشان به من چشم دوخته، می‌نگرند.
\v 18 لباس مرا در میان خود تقسیم کردند و بر لباس من قرعه انداختند.
\v 19 امّا تو ای خداوند ، دور مباش! ای قوّت من، برای پیروزی من شتاب کن.
\v 20 جان مرا از شمشیر خلاص کن و یگانهٔ مرا از دست سگان.
\v 21 مرا از دهان شیر خلاصی ده، ای که از میان شاخهای گاو وحشی مرا اجابت کرده‌ای.
\v 22 نام تو را به برادران خود اعلام خواهم کرد؛ در میان جماعت تو را تسبیح خواهم خواند.
\v 23 ای ترسندگان خداوند او را حمد گویید؛ تمام نسل یعقوب او را تمجید نمایید و همهٔ نسل اسرائیل از وی بترسید.
\v 24 زیرا مسکنت مسکین را حقیر و خوار نشمرده، و روی خود را از او نپوشانیده است؛ و چون نزد وی فریاد برآورد، او را اجابت فرمود.
\v 25 تسبیح من در جماعت بزرگ از تو است. نذرهای خود را به حضور ترسندگانت ادا خواهم نمود.
\v 26 حلیمان غذا خورده، سیر خواهند شد؛ و طالبان خداوند او را تسبیح خواهند خواند؛ و دلهای شما زیست خواهد کرد تا ابد.
\v 27 همهٔ کرانه‌های زمین متذکّر شده، بسوی خداوند بازگشت خواهند نمود؛ و همهٔ قبایل امّت‌ها به حضور تو سجده خواهند کرد.
\v 28 زیرا سلطنت از آن خداوند است و او بر امّت‌ها مسلّط است.
\v 29 همه متموّلان زمین غذا خورده، سجده خواهند کرد؛ و به حضور وی هر که به خاک فرو می‌رود رکوع خواهد نمود؛ و کسی جان خود را زنده نخواهد ساخت.
\v 30 نسلی او را عبادت خواهند کرد و دربارهٔ خداوند نسل بعد را اِخبار خواهند نمود.
\v 31 ایشان خواهند آمد و از عدالت او خبر خواهند داد قومی را که متولد خواهند شد، که او این کار کرده است.