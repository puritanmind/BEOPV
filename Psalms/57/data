\c 57
\d برای سالار مغنیان برلاتهلک. مکتوم داوود وقتی که از حضور شاؤل به مغاره فرار کرد
\p
\v 1 ای خدا بر من رحم فرما، بر من رحم فرما! زیرا جانم در تو پناه می‌برد، و در سایهٔ بالهای تو پناه می‌برم تا این بلایا بگذرد.
\v 2 نزد خدای تعالی ندا خواهم زد، نزد خدایی که همه چیز را برایم تمام می‌کند.
\v 3 از آسمان فرستاده، مرا خواهد رهانید. زیرا تعاقب کنندهٔ سخت من ملامت می‌کند، سلاه. خدا رحمت و راستی خود را خواهد فرستاد.
\v 4 جان من در میان شیران است. در میان آتش‌افروزان می‌خوابم یعنی آدمیانی که دندانهایشان نیزه‌ها و تیرهاست و زبان ایشان شمشیر بُرَنده است.
\v 5 ای خدا بر آسمانها متعال شو و جلال تو بر تمامی جهان.
\v 6 دامی برای پاهایم مهیّا ساختند و جانم خم گردید. چاهی پیش رویم کندند، و خود در میانش افتادند، سلاه.
\v 7 دل من مستحکم است؛ خدایا دل من مستحکم است. سرود خواهم خواند و ترنم خواهم نمود.
\v 8 ای جلال من بیدار شو! ای بربط و عود بیدار شو! صبحگاهان من بیدار خواهم شد.
\v 9 ای خداوند تو را در میان امّت‌ها حمد خواهم گفت. تو را در میان قوم‌ها تسبیح خواهم خواند.
\v 10 زیرا رحمت تو تا آسمانها عظیم است و راستی تو تا ابرها.
\v 11 خدایا بر آسمانها متعال شو، و جلال تو بر تمامی جهان.
