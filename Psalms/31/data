\c 31
\d برای سالار مغنیان. مزمور داوود
\p
\v 1 ای خداوند بر تو توکّل دارم؛ پس‌خجل نشوم تا به ابد. در عدالت خویش مرا نجات بده.
\v 2 گوش خود را به من فراگیر و مرا به زودی برهان. برایم صخره‌ای قوی و خانه‌ای حصین باش تا مرا خلاصی دهی.
\v 3 زیرا صخره و قلعهٔ من تو هستی. به خاطر نام خود مرا هدایت و رهبری فرما.
\v 4 مرا از دامی که برایم پنهان کرده‌اند بیرون آور.
\v 5 زیرا قلعهٔ من تو هستی. روح خود را به دست تو می‌سپارم. ای یهوه، خدای حق، تو مرا فدیه دادی.
\v 6 از آنانی که اباطیل دروغ را پیروی می‌کنند نفرت می‌کنم. و امّا من بر خداوند توکّل می‌دارم.
\v 7 به رحمت تو وجد و شادی می‌کنم زیرا مشقت مرا دیده و جانم را در تنگیها شناخته‌ای؛
\v 8 مرا به دست دشمن اسیر نساخته‌ای؛ پاهای مرا بجای وسیع قائم گردانیده‌ای.
\v 9 ای خداوند بر من رحمت فرما زیرا در تنگی هستم. چشم من از غصه کاهیده شد، بلکه جانم و جسدم نیز.
\v 10 زیرا که حیاتم از غم و سالهایم از ناله فانی گردیده است. قوّتم از گناهم ضعیف و استخوانهایم پوسیده شد.
\v 11 نزد همهٔ دشمنانم عار گردیده‌ام. خصوصاً نزد همسایگان خویش؛ و باعث ترس آشنایان شده‌ام. هرکه مرا بیرون بیند از من می‌گریزد.
\v 12 مثل مرده از خاطر فراموش شده‌ام و مانند ظرفِ تلف شده گردیده‌ام.
\v 13 زیرا که بهتان را از بسیاری شنیدم و ترس گرداگرد من می‌باشد، زیرا بر من با هم مشورت می‌کنند و در قصد جانم تفکّر می‌نمایند.
\v 14 و امّا من بر تو ای خداوند توکّل می‌دارم وگفته‌ام خدای من تو هستی.
\v 15 وقتهای من در دست تو می‌باشد. مرا از دست دشمنانم و جفاکنندگانم خلاصی ده.
\v 16 روی خود را بربنده‌ات تابان ساز و مرا به رحمت خود نجات بخش.
\v 17 ای خداوند خجل نشوم چونکه تو را خوانده‌ام. شریران خجل شوند و در حفره خاموش باشند.
\v 18 لبهای دروغ‌گو گنگ شود که به درشتی و تکبّر و استهانت بر عادلان سخن می‌گوید.
\v 19 زهی عظمت احسان تو که برای ترسندگانت ذخیره کرده‌ای و برای متوکّلانت پیش بنی‌آدم ظاهر ساخته‌ای.
\v 20 ایشان را در پردهٔ روی خود از مکاید مردم خواهی پوشانید. ایشان را در خیمه‌ای از کشمکش زبانها مخفی خواهی داشت.
\v 21 متبارک باد خداوند که رحمت عجیب خود را در شهر حصین به من ظاهر کرده است.
\v 22 و امّا من در حیرت خود گفتم که از نظر تو منقطع شده‌ام. امّا چون نزد تو فریاد کردم صدای تضرع مرا شنیدی.
\v 23 ای همهٔ مقدّسانِ خداوند او را دوست دارید. خداوند اُمنا را محفوظ می‌دارد و متکبّران را مجازات زیاد می‌دهد.
\v 24 قوی باشید و دل شما را تقویت خواهد داد، ای همگانی که برای خداوند انتظار می‌کشید!
