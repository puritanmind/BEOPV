\c 23
\p
\v 1 آنگاه عیسی آن جماعت و شاگردان خود را خطاب کرده،
\v 2 گفت، کاتبان و فریسیان بر کرسی موسی نشسته‌اند.
\v 3 پس آنچه به شما امر کنند که نگاه دارید، نگاه دارید و بجا آورید، امّا مثل اعمال ایشان مکنید زیرا می‌گویند و نمی‌کنند.
\v 4 زیرا بارهای گران و دشوار را می‌بندند و بر دوش مردم می‌نهند و خود نمی‌خواهند آنها را به یک انگشت حرکت دهند.
\v 5 و همه کارهای خود را می‌کنند تا مردم، ایشان را ببینند. حمایلهای خود را عریض و دامنهای قبای خود را پهن می‌سازند،
\v 6 و بالا نشستن در ضیافتها و جای‌های صدر در کنیسه‌ها را دوست می‌دارند،
\v 7 و تعظیم در کوچه‌ها را و اینکه مردم ایشان را آقا آقا بخوانند.
\v 8 امّا شما آقا خوانده مشوید، زیرا استاد شما یکی است یعنی مسیح و همهٔ شما برادرانید.
\v 9 و هیچ کس را بر زمین، پدر خود مخوانید زیرا پدر شما یکی است که در آسمان است.
\v 10 و پیشوا خوانده مشوید، زیرا پیشوای شما یکی است یعنی مسیح.
\v 11 و هر که از شما بزرگتر باشد، خادم شما بود.
\v 12 و هر که خود را بلند کند، پست گردد و هر که خود را فروتن سازد سرافراز گردد.
\v 13 وای بر شما ای کاتبان و فریسیان ریاکار که درِ ملکوت آسمان را به روی مردم می‌بندید، زیرا خود داخل آن نمی‌شوید و داخل شوندگان را از دخول مانع می‌شوید.
\v 14 وای بر شما ای کاتبان و فریسیان ریاکار، زیرا خانه‌های بیوه‌زنان را می‌بلعید و از روی ریا دعاهای طولانی می‌گویید؛ از آنرو عذاب شدیدتر خواهید یافت.
\v 15 وای بر شما ای کاتبان و فریسیان ریاکار، زیرا که دریا و خشکی را می‌گردید تا مریدی پیدا کنید و چون پیدا شد او را دو مرتبه پست‌تر از خود، پسر جهنّم می‌سازید!
\v 16 وای بر شما ای راهنمایان کور که می‌گویید، هر که به معبد قسم خورد باکی نیست امّا هر که به طلای معبد قسم خورد باید ادا کند.
\v 17 ای نادانان و نابینایان، آیا کدام برتر است؟ طلا یا معبدی که طلا را مقدّس می‌سازد؟
\v 18 و هر که به مذبح قسم خورد باکی نیست امّا هر که به هدیه‌ای که بر آن است قسم خورد، باید ادا کند.
\v 19 ای جاهلین و کوران، کدام برتر است؟ هدیه یا مذبح که هدیه را تقدیس می‌نماید؟
\v 20 پس هر که به مذبح قسم خورد، به آن و به هر چه بر آن است قسم خورده است؛
\v 21 و هر که به معبد قسم خورد، به آن و به او که در آن ساکن است، قسم خورده است؛
\v 22 و هر که به آسمان قسم خورد، به کرسی خدا و به او که بر آن نشسته است، قسم خورده باشد.
\v 23 وای بر شما ای کاتبان و فریسیان ریاکار که نعناع و شوید و زیره را ده‌یک می‌دهید و مهمترین احکام شریعت، یعنی عدالت و رحمت و ایمان را ترک کرده‌اید! می‌بایست آنها را بجا آورده، اینها را نیز ترک نکرده باشید.
\v 24 ای رهنمایان کور که پشه را صافی می‌کنید و شتر را فرو می‌برید!
\v 25 وای بر شما ای کاتبان و فریسیان ریاکار، از آن رو که بیرون جام و بشقاب را پاک می‌نمایید و درون آنها مملّو از حرص و ناپرهیزی است.
\v 26 ای فریسی کور، اوّل درون جام و بشقاب را پاک ساز تا بیرونش نیز پاک شود!
\v 27 وای بر شما ای کاتبان و فریسیان ریاکار که چون مقبره‌های سفید شده می‌باشید که از بیرون، نیکو می‌نماید امّا درون آنها از استخوانهای مردگان و سایر نجاسات پر است!
\v 28 همچنین شما نیز ظاهرا به مردم پارسا می‌نمایید، امّا باطنا از ریاکاری و شرارت مملّو هستید.
\v 29 وای بر شما ای کاتبان و فریسیان ریاکار که قبرهای انبیا را بنا می‌کنید و مدفنهای صادقان را زینت می‌دهید،
\v 30 و می‌گویید، اگر در ایّام پدران خود بودیم، در ریختن خون انبیا با ایشان شریک نمی‌شدیم!
\v 31 پس بر خود شهادت می‌دهید که فرزندان قاتلان انبیا هستید.
\v 32 پس شما پیمانه پدران خود را لبریز کنید!
\v 33 ای ماران و افعی‌زادگان! چگونه از عذاب جهنّم فرار خواهید کرد؟
\v 34 لذا اینک، انبیا و حکیمان و کاتبان نزد شما می‌فرستم و بعضی را خواهید کشت و به دار خواهید کشید و بعضی را در کنیسه‌های خود تازیانه زده، از شهر به شهر خواهید راند،
\v 35 تا همهٔ خونهای صادقان که بر زمین ریخته شد بر شما وارد آید، از خون هابیل صدیق تا خون زکریّا پسر برخیا که او را در میان معبد و مذبح کشتید.
\v 36 هرآینه به شما می‌گویم که این همه بر این طایفه خواهد آمد!
\v 37 ای اورشلیم، اورشلیم، قاتل پیامبران و سنگسار کنندهٔ آنانی که به تو فرستاده شده‌اند! چند مرتبه خواستم فرزندان تو را جمع کنم، مثل مرغی که جوجه‌های خود را زیر بال خود جمع می‌کند و نخواستید!
\v 38 اینک خانهٔ شما برای شما ویران گذارده می‌شود.
\v 39 زیرا به شما می‌گویم از این پس مرا نخواهید دید تا بگویید مبارک است او که به نام خداوند می‌آید.
