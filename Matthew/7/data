\c 7
\p
\v 1 داوری مکنید تا بر شما داوری نشود.
\v 2 زیرا بدان طریقی که داوری کنید بر شما نیز داوری خواهد شد و بدان پیمانه‌ای که پیمایید برای شما خواهند پیمود.
\v 3 و چون است که خس را در چشم برادر خود می‌بینی و چوبی را که در چشم خود داری نمی‌یابی؟
\v 4 یا چگونه به برادر خود می‌گویی، بگذار تا خس را از چشمت بیرون کنم‌، و اینک چوب در چشم تو است؟
\v 5 ای ریاکار، اوّل چوب را از چشم خود بیرون کن، آنگاه نیک خواهی دید تا خس را از چشم برادرت بیرون کنی!
\v 6 آنچه مقدّس است، به سگان مدهید و نه مرواریدهای خود را پیش خوک‌ها اندازید، مبادا آنها را پایمال کنند و برگشته، شما را بدرند.
\v 7 بخواهید، و به شما داده خواهد شد؛ بجویید، و خواهید یافت؛ بکوبید، و برای شما گشوده خواهد شد.
\v 8 زیرا هر که بخواهد، یابد و کسی که بجوید، دریافت کند و هر که بکوبد برای او گشاده خواهد شد.
\v 9 و کدام آدمی است از شما که پسرش نانی از او خواهد و سنگی بدو دهد؟
\v 10 یا اگر ماهی خواهد ماری بدو بخشد؟
\v 11 پس هرگاه شما که شریر هستید، دادن هدیه‌های نیکو را به اولاد خود می‌دانید، چقدر بیشتر پدرِ شما که در آسمان است چیزهای نیکو را به آنانی که از او بخواهند خواهد بخشید!
\v 12 پس آنچه خواهید که مردم به شما کنند، شما نیز بدیشان همچنان کنید؛ زیرا این است شریعت و انبیا.
\v 13 از درِ تنگ داخل شوید. زیرا فراخ است آن در و وسیع است آن طریقی که منتهی به هلاکت است و آنانی که بدان داخل می‌شوند بسیارند.
\v 14 زیرا تنگ است آن در و دشوار است آن طریقی که منتهی به حیات است و یابندگان آن کم‌اند.
\v 15 امّا از پیامبران دروغین احتیاط کنید، که به لباس میشها نزد شما می‌آیند ولی در باطن، گرگان درنده می‌باشند.
\v 16 ایشان را از میوه‌های ایشان خواهید شناخت. آیا انگور را از خار و انجیر را از خس می‌چینند؟
\v 17 همچنین هر درخت نیکو، میوهٔ نیکو می‌آورد و درخت بد، میوهٔ بد می‌آورد.
\v 18 نمی‌تواند درخت خوب میوهٔ بد آوَرد، و نه درخت بد میوهٔ نیکو آوَرد.
\v 19 هر درختی که میوهٔ نیکو نیاورد، بریده و در آتش افکنده شود.
\v 20 بنابراین از میوه‌های ایشان، ایشان را خواهید شناخت.
\v 21 نه هر که مرا، خداوند، خداوند، گوید داخل ملکوت آسمان گردد، بلکه آنکه ارادهٔ پدرِ مرا که در آسمان است بجا آورد.
\v 22 بسیاری در آن روز مرا خواهند گفت، خداوندا، خداوندا، آیا به نام تو نبوّت ننمودیم و به اسم تو دیوها را اخراج نکردیم و به نام تو معجزات بسیار ظاهر نساختیم؟
\v 23 آنگاه به ایشان صریحاً خواهم گفت که، هرگز شما را نشناختم! ای بدکاران از من دور شوید!
\v 24 پس هر که این سخنان مرا بشنود و آنها را بجا آرد، او را به مردی دانا تشبیه می‌کنم که خانهٔ خود را بر سنگ بنا کرد.
\v 25 و باران باریده، سیلابها روان گردید و بادها وزیده، بدان خانه زور آورْد و خراب نگردید، زیرا که بر سنگ بنا شده بود.
\v 26 و هر که این سخنان مرا شنیده، به آنها عمل نکرد، به مردی نادان ماند که خانهٔ خود را بر ریگ بنا نهاد.
\v 27 و باران باریده، سیلابها جاری شد و بادها وزیده، بدان خانه زور آورد و خراب گردید و خرابی آن عظیم بود.
\v 28 و چون عیسی این سخنان را ختم کرد، آن گروه از تعلیم او در حیرت افتادند،
\v 29 زیرا که ایشان را با اقتدار تعلیم می‌داد و نه مثل کاتبان.