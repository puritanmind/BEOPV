\c 27
\p
\v 1 و چون صبح شد، همهٔ رؤسای کاهنان و مشایخ قوم بر عیسی شورا کردند که او را هلاک سازند.
\v 2 پس او را بند نهاده، بردند و به پنطیوس پیلاطُس والی تسلیم نمودند.
\v 3 در آن هنگام، چون یهودا تسلیم‌کنندهٔ او دید که بر او حکم دادند، پشیمان شده، سی پاره نقره را به رؤسای کاهنان و مشایخ رّد کرده،
\v 4 گفت، گناه کردم که خون بی‌گناهی را تسلیم نمودم. گفتند، ما را چه؟ خود دانی!
\v 5 پس آن نقره را در معبد انداخته، روانه شد و رفته خود را حلق‌آویز کرد.
\v 6 امّا رؤسای کاهنان نقره را برداشته، گفتند، انداختن این در خزانه جایز نیست زیرا خونبها است.
\v 7 پس از مشورت، به آن مبلغ، مزرعهٔ کوزه‌گر را برای گورستان غریبه‌ها خریدند.
\v 8 از آن جهت، آن مزرعه تا امروز به مزرعهٔ خون مشهور است.
\v 9 آنگاه سخنی که به زبان اِرِمیای نبی گفته شده بود تمام گشت که، سی پاره نقره را برداشتند، بهای او که قیمتی تعیین کرده شد، که بعضی از بنی‌اسرائیل بر او قیمت گذاردند
\v 10 و آنها را بجهت مزرعهٔ کوزه‌گر دادند، چنانکه خداوند به من گفت.
\v 11 امّا عیسی در حضور والی ایستاده بود. پس والی از او پرسیده، گفت، آیا تو پادشاه یهود هستی؟ عیسی بدو گفت، تو می‌گویی!
\v 12 و چون رؤسای کاهنان و مشایخ از او شکایت می‌کردند، هیچ جواب نمی‌داد.
\v 13 پس پیلاطُس به وی گفت، نمی‌شنوی چقدر بر تو شهادت می‌دهند؟
\v 14 امّا در جواب وی، یک سخن هم نگفت، چنان که والی بسیار متعجّب شد.
\v 15 و در هر عیدی، رسم والی این بود که یک زندانی، هر که را می‌خواستند، برای جماعت آزاد می‌کرد.
\v 16 و در آن وقت، زندانی مشهور، برْاَبّا نام داشت‌
\v 17 پس چون مردم جمع شدند، پیلاطُس ایشان را گفت، که را می‌خواهید برای شما آزاد کنم؟ براَبّا یا عیسی مشهور به مسیح را؟
\v 18 زیرا که دانست او را از روی حسد تسلیم کرده بودند.
\v 19 چون بر مسند نشسته بود، زنش نزد او فرستاده، گفت، با این مرد عادل تو را کاری نباشد، زیرا که امروز در خواب دربارهٔ او رنج بسیار بردم.
\v 20 امّا رؤسای کاهنان و مشایخ، قوم را بر این ترغیب نمودند که برْاَبّا را بخواهند و عیسی را هلاک سازند.
\v 21 پس والی بدیشان پاسخ داده، گفت، کدام یک از این دو نفر را می‌خواهید بجهت شما رها کنم؟ گفتند، برابّا را.
\v 22 پیلاطُس بدیشان گفت، پس با عیسی مشهور به مسیح چه کنم؟ همگی گفتند، مصلوب شود!
\v 23 والی گفت، چرا؟ چه بدی کرده است؟ ایشان بیشتر فریاد زده، گفتند، مصلوب شود!
\v 24 چون پیلاطُس دید که ثمری ندارد بلکه آشوب زیاده می‌گردد، آب طلبیده، پیش مردم دست خود را شسته گفت، من برّی هستم از خون این شخص عادل. خودتان به آن ببینید.
\v 25 تمام قوم در جواب گفتند، خون او بر ما و فرزندان ما باد!
\v 26 آنگاه برْاَبّا را برای ایشان آزاد کرد و عیسی را تازیانه زده، سپرد تا او را مصلوب کنند.
\v 27 آنگاه سپاهیان والی، عیسی را به کاخ برده، تمامی فوج را گرد وی فراهم آوردند.
\v 28 و او را عریان ساخته، لباس قرمزی بدو پوشانیدند،
\v 29 و تاجی از خار بافته، بر سرش گذاردند و نی بدست راست او دادند و پیش وی زانو زده، استهزاکنان او را می‌گفتند، سلام ای پادشاه یهود!
\v 30 و آب دهان بر وی افکنده، نی را گرفته بر سرش می‌زدند.
\v 31 و بعد از آنکه او را استهزا کرده بودند، آن لباس را از وی کنده، جامهٔ خودش را پوشانیدند و او را بجهت مصلوب نمودن بیرون بردند.
\v 32 و چون بیرون می‌رفتند، مردی از قیرَوان به نام شَمعون را یافته، او را بجهت بردن صلیب مجبور کردند.
\v 33 و چون به مکانی که به جُلْجُتا یعنی کاسه سر مسمّیٰ بود رسیدند،
\v 34 سرکهٔ مخلوط به مُرّ برای نوشیدن بدو دادند. امّا چون چشید، نخواست که بنوشد.
\v 35 پس او را مصلوب نموده، جامهٔ او را تقسیم نمودند و بر آنها قرعه انداختند تا آنچه به زبان نبی گفته شده بود تمام شود که، جامهٔ مرا در میان خود تقسیم کردند و بر لباس من قرعه انداختند.
\v 36 و در آنجا به نگاهبانی او نشستند.
\v 37 و تقصیر نامه او را نوشته، بالای سرش آویختند که این است عیسی، پادشاه یهود!
\v 38 آنگاه دو دزد یکی بر دست راست و دیگری بر چپش با وی مصلوب شدند.
\v 39 و راهگذران سرهای خود را جنبانیده، کفر گویان
\v 40 می‌گفتند، ای کسی که معبد را خراب می‌کنی و در سه روز آن را می‌سازی، خود را نجات ده. اگر پسرِ خدا هستی، از صلیب فرود بیا!
\v 41 همچنین نیز رؤسای کاهنان با کاتبان و مشایخ استهزاکنان می‌گفتند،
\v 42 دیگران را نجات داد، امّا نمی‌تواند خود را برهاند. اگر پادشاه اسرائیل است، اکنون از صلیب فرود آید تا بدو ایمان آوریم!
\v 43 بر خدا توکّل نمود، اکنون او را نجات دهد، اگر بدو تمایل دارد، زیرا گفت پسرِ خدا هستم!
\v 44 و همچنین آن دو دزد نیز که با وی مصلوب بودند، او را دشنام می‌دادند.
\v 45 و از ساعت ششم تا ساعت نهم، تاریکی تمام زمین را فرو گرفت.
\v 46 و نزدیک به ساعت نهم، عیسی به صدای بلند صدا زده گفت، ایلی ایلی لَما سَبَقْتِنی؟ یعنی، خدای من، خدای من، مرا چرا ترک کردی؟
\v 47 امّا بعضی از حاضرین چون این را شنیدند، گفتند که، او اِلیاس را می‌خواند.
\v 48 بلافاصله یکی از آن میان دویده، اسفنجی را گرفت و آن را پر از سرکه کرده، بر سر نی گذارد و نزد او داشت تا بنوشد.
\v 49 و دیگران گفتند، بگذار تا ببینیم که آیا اِلیاس می‌آید او را برهاند.
\v 50 عیسی باز به صدای بلند فریاد زده، روح را تسلیم نمود.
\v 51 که ناگاه پرده معبد از بالا تا پایین دو پاره شد و زمین متزلزل و سنگها شکافته گردید،
\v 52 و قبرها گشاده شد و بسیاری از بدنهای مقدّسین که آرامیده بودند برخاستند،
\v 53 و بعد از برخاستن وی، از قبرها برآمده، به شهر مقدّس رفتند و بر بسیاری ظاهر شدند.
\v 54 امّا یوزباشی و رفقایش که عیسی را نگاهبانی می‌کردند، چون زلزله و این وقایع را دیدند، بی‌نهایت ترسان شده، گفتند، به‌راستی این شخص پسرِ خدا بود.
\v 55 و در آنجا زنان بسیاری که از جلیل در پی عیسی آمده بودند تا او را خدمت کنند، از دور نظاره می‌کردند،
\v 56 که از آن جمله، مریم مَجْدَلیّه بود و مریم مادر یعقوب و یوشاء و مادر پسران زِبِدی.
\v 57 امّا چون وقت عصر رسید، شخصی ثروتمند از اهل رامه، یوسف نام که او نیز از شاگردان عیسی بود
\v 58 و نزد پیلاطُس رفته، جسد عیسی را خواست. آنگاه پیلاطُس فرمان داد که داده شود.
\v 59 پس یوسف جسد را برداشته، آن را در کتان پاک پیچیده،
\v 60 او را در قبری نو که برای خود از سنگ تراشیده بود، گذارد و سنگی بزرگ بر سر آن غلتانیده، رفت.
\v 61 و مریم مَجْدَلیّه و مریم دیگر در آنجا، در مقابل قبر نشسته بودند.
\v 62 و در فردای آن روز که بعد از روز تهیه بود، رؤسای کاهنان و فریسیان نزد پیلاطُس جمع شده،
\v 63 گفتند، ای آقا، به یاد داریم که آن گمراه‌کننده وقتی که زنده بود گفت، بعد از سه روز برمی‌خیزم.
\v 64 پس بفرما قبر را تا سه روز نگاهبانی کنند مبادا شاگردانش در شب آمده، او را بدزدند و به مردم گویند که از مردگان برخاسته است و گمراهی آخر، از اوّل بدتر شود.
\v 65 پیلاطُس بدیشان فرمود، شما نگهبان دارید. بروید چنانکه دانید، محافظت کنید.
\v 66 پس رفتند و سنگ را مُهر کرده، قبر را با نگهبان محافظت نمودند.