\c 10
\p
\v 1 و دوازده شاگرد خود را طلبیده، ایشان را بر ارواح پلید قدرت داد که آنها را بیرون کنند و هر بیماری و رنجی را شفا دهند.
\v 2 و نامهای دوازده رسول این است، اوّل شَمعون معروف به پِطرُس و برادرش آندریاس؛ یعقوب پسر زِبِدی و برادرش یوحنّا؛
\v 3 فیلیپُس و بَرْتولُما؛ توما و متای باجگیر؛ یعقوب پسر حَلْفای و لِبی معروف به تَدّی؛
\v 4 شَمعون کنعانی و یهودای اِسْخَریوطی که او را تسلیم نمود.
\v 5 این دوازده را عیسی فرستاده، بدیشان امر کرده، گفت، از راه امّت‌ها مروید و در شهری از سامریان داخل مشوید،
\v 6 بلکه نزد گوسفندان گم‌شدهٔ اسرائیل بروید.
\v 7 و چون می‌روید، موعظه کرده، گویید که ملکوت آسمان نزدیک است
\v 8 بیماران را شفا دهید، جذامیان را پاک سازید، مردگان را زنده کنید، دیوها را بیرون نمایید. به‌رایگان یافته‌اید، به‌رایگان بدهید.
\v 9 طلا یا نقره یا مس در کمربندهای خود ذخیره مکنید،
\v 10 و برای سفر، توشه‌دان یا دو پیراهن یا کفشها یا عصا برندارید، زیرا که کارگر مستحّق خوراک خود است.
\v 11 و در هر شهری یا دهکده‌ای که داخل شوید، بپرسید که در آنجا چه کسی شایستگی دارد؛ پس در آنجا بمانید تا بیرون روید.
\v 12 و چون به خانه‌ای درآیید، بر آن سلام نمایید؛
\v 13 پس اگر خانه لایق باشد، سلام شما بر آن واقع خواهد شد و اگر نالایق بُوَد، سلام شما به شما خواهد برگشت.
\v 14 و هر که شما را قبول نکند یا به سخن شما گوش ندهد، از آن خانه یا شهر بیرون شده، خاک پاهای خود را بتکانید.
\v 15 هرآینه به شما می‌گویم که در روز جزا حالت زمین سدوم و غموره از آن شهر آسان‌تر خواهد بود.
\v 16 هان، من شما را مانند گوسفندان در میان گرگان می‌فرستم؛ پس مثل مارها هوشیار و چون کبوتران ساده باشید.
\v 17 امّا از مردم برحذر باشید، زیرا که شما را به محاکم تسلیم خواهند کرد و در کنیسه‌های خود شما را تازیانه خواهند زد،
\v 18 و در حضور فرمانروایان و پادشاهان، شما را بخاطر من خواهند برد تا بر ایشان و بر امّت‌ها شهادتی شود.
\v 19 امّا چون شما را تسلیم کنند، اندیشه مکنید که چگونه یا چه بگویید زیرا در همان ساعت به شما عطا خواهد شد که چه باید گفت،
\v 20 زیرا گوینده شما نیستید بلکه روح پدر شما، در شما گوینده است.
\v 21 و برادر، برادر را و پدر، فرزند را به مرگ تسلیم خواهند کرد و فرزندان بر والدین خود برخاسته، ایشان را به قتل خواهند رسانید؛
\v 22 و به جهت اسم من، همهٔ مردم از شما نفرت خواهند کرد. امّا هر که تا به آخر پایدار بماند، نجات یابد.
\v 23 و وقتی که در یک شهر بر شما جفا کنند، به دیگری فرار کنید زیرا هرآینه به شما می‌گویم، شهرهای اسرائیل را تمام نخواهید نمود که پسر انسان خواهد آمد.
\v 24 شاگرد از معلّم خود برتر نیست و نه غلام از آقایش برتر.
\v 25 کافی است شاگرد را که چون استاد خویش گردد و غلام را که چون آقای خود شود. پس اگر صاحب خانه را بَعْلْزَبُول خواندند، چقدر بیشتر اهل خانه‌اش را.
\v 26 پس از ایشان مترسید زیرا چیزی پنهان نیست که آشکار نگردد و نه مجهولی که معلوم نشود.
\v 27 آنچه در تاریکی به شما می‌گویم، در روشنایی بگویید، و آنچه در گوش شنوید بر بامها موعظه کنید.
\v 28 و از قاتلان جسم که قادر بر کشتن روح نیستند، مترسید بلکه از او بترسید که قادر است بر هلاک کردن روح و نیز جسم در جهنم.
\v 29 آیا دو گنجشک به یک پول سیاه فروخته نمی‌شود؟ و حال آنکه یکی از آنها جز به حکم پدر شما به زمین نمی‌افتد.
\v 30 امّا همه مویهای سر شما نیز شمرده شده است.
\v 31 پس ترسان مباشید زیرا شما از گنجشکان بسیار باارزش‌تر هستید.
\v 32 پس هر که مرا پیش مردم اقرار کند، من نیز در حضور پدر خود که در آسمان است، او را اقرار خواهم کرد.
\v 33 امّا هر که مرا پیش مردم انکار نماید، من هم در حضور پدر خود که در آسمان است او را انکار خواهم نمود.
\v 34 گمان مبرید که آمده‌ام تا صلح بر زمین بگذارم. نیامده‌ام تا صلح بگذارم بلکه شمشیر را.
\v 35 زیرا که آمده‌ام تا مرد را از پدر خود و دختر را از مادر خویش و عروس را از مادر شوهرش جدا سازم.
\v 36 و دشمنان شخص، اهل خانه او خواهند بود.
\v 37 و هر که پدر یا مادر را بیش از من دوست دارد، لایق من نباشد و هر که پسر یا دختر را بیش از من دوست دارد، لایق من نباشد.
\v 38 و هر که صلیب خود را برنداشته، از پی من نیاید، لایق من نباشد.
\v 39 هر که جان خود را دریابد، آن را از دست خواهد داد، و هر که جان خود را بخاطر من از دست بدهد، آن را خواهد دریافت.
\v 40 هر که شما را قبول کند، مرا قبول کرده و کسی که مرا قبول کرده، فرستندهٔ مرا قبول کرده باشد.
\v 41 و آنکه پیامبری را به اسم پیامبر پذیرد، پاداش پیامبر را خواهد یافت، و هر که عادلی را به اسم عادلی پذیرفت، پاداش عادل را خواهد یافت.
\v 42 و هر که یکی از این کوچکان را کاسه‌ای از آب سرد فقط به نام شاگرد نوشاند، هرآینه به شما می‌گویم پاداش خود را از دست نخواهد داد.