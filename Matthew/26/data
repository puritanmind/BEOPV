\c 26
\p
\v 1 و چون عیسی همه این سخنان را به اتمام رسانید، به شاگردان خود گفت،
\v 2 می‌دانید که بعد از دو روز عید فِصَح است که پسر انسان تسلیم کرده می‌شود تا مصلوب گردد.
\v 3 آنگاه رؤسای کاهنان و کاتبان و مشایخ قوم در کاخ رئیس کاهنان که قیافا نام داشت جمع شده،
\v 4 شورا نمودند تا عیسی را به حیله گرفتار ساخته، به قتل رسانند.
\v 5 امّا گفتند، نه در وقت عید مبادا آشوبی در قوم بر پا شود.
\v 6 و هنگامی که عیسی در بیت‌عَنْیا در خانه شَمعون جذامی شد،
\v 7 زنی با شیشه‌ای عطر گرانبها نزد او آمده، چون بنشست بر سر وی ریخت.
\v 8 امّا شاگردانش چون این را دیدند، غضب نموده، گفتند، چرا این اسراف شده است؟
\v 9 زیرا ممکن بود این عطر به قیمت گران فروخته و به فقرا داده شود.
\v 10 عیسی این را درک کرده، بدیشان گفت، چرا بدین زن زحمت می‌دهید؟ زیرا کار نیکو به من کرده است.
\v 11 زیرا که فقرا را همیشه نزد خود دارید امّا مرا همیشه ندارید.
\v 12 و این زن که این عطر را بر بدنم ریخت، بجهت دفن من کرده است.
\v 13 هرآینه به شما می‌گویم هر جایی که در تمام عالم بدین بشارت موعظه کرده شود، کار این زن نیز بجهت یادگاری او مذکور خواهد شد.
\v 14 آنگاه یکی از آن دوازده که نامش یهودای اِسْخَریوطی بود، نزد رؤسای کاهنان رفته،
\v 15 گفت، مرا چند خواهید داد تا او را به شما تسلیم کنم؟ ایشان سی پاره نقره با وی قرار گذاشتند
\v 16 و از آن وقت در صدد فرصت شد تا او را بدیشان تسلیم کند.
\v 17 پس در روز اوّل عید فطیر، شاگردان نزد عیسی آمده، گفتند، کجا می‌خواهی فِصَح را آماده کنیم تا بخوری؟
\v 18 گفت، به شهر، نزد فلان کس رفته، بدو گویید، استاد می‌گوید وقت من نزدیک شد و فِصَح را در خانه تو با شاگردان خود صرف می‌نمایم.
\v 19 شاگردان چنانکه عیسی ایشان را امر فرمود، کردند و فِصَح را مهیّا ساختند.
\v 20 چون وقت شام رسید با آن دوازده بنشست.
\v 21 و وقتی که ایشان غذا می‌خوردند، او گفت، هرآینه به شما می‌گویم که یکی از شما مرا تسلیم می‌کند!
\v 22 پس بی‌اندازه غمگین شده، هر یک از ایشان به وی سخن آغاز کردند که خداوندا آیا من آنم؟
\v 23 او در جواب گفت، آنکه دست با من در قاب فرو برد، همان کس مرا تسلیم نماید!
\v 24 هرآینه پسر انسان به همانطور که دربارهٔ او مکتوب است خواهد رفت. امّا وای بر آنکسی که پسر انسان بدست او تسلیم شود! آن شخص را بهتر می‌بود که متولّد نمی‌شد!
\v 25 و یهودا که تسلیم‌کنندهٔ وی بود، به جواب گفت، ای استاد آیا من آنم؟ به وی گفت، تو خود گفتی!
\v 26 و چون ایشان غذا می‌خوردند، عیسی نان را گرفته، برکت داد و پاره کرده، به شاگردان داد و گفت، بگیرید و بخورید، این است بدن من.
\v 27 و جام را گرفته، شکر نمود و بدیشان داده، گفت، همهٔ شما از این بنوشید،
\v 28 زیرا که این است خون من در عهد جدید که در راه بسیاری بجهت آمرزش گناهان ریخته می‌شود.
\v 29 امّا به شما می‌گویم که بعد از این از میوهٔ مو دیگر نخواهم نوشید تا روزی که آن را با شما در ملکوت پدر خود، تازه بنوشم.
\v 30 پس سرود خواندند و به‌سوی کوه زیتون روانه شدند.
\v 31 آنگاه عیسی بدیشان گفت، همهٔ شما امشب دربارهٔ من لغزش می‌خورید چنانکه مکتوب است که، شبان را می‌زنم و گوسفندان گله پراکنده می‌شوند.
\v 32 امّا بعد از برخاستنم، پیش از شما به جلیل خواهم رفت.
\v 33 پِطرُس در جواب وی گفت، هر گاه همه دربارهٔ تو لغزش خورند، من هرگز نخواهم لغزید.
\v 34 عیسی به وی گفت، هرآینه به تو می‌گویم که در همین شب قبل از بانگ زدن خروس، سه مرتبه مرا انکار خواهی کرد!
\v 35 پِطرُس به وی گفت، هرگاه لازم باشد با تو بمیرم، هرگز تو را انکار نکنم! و سایر شاگردان نیز همچنان گفتند.
\v 36 آنگاه عیسی با ایشان به مکانی که به نام جِتْسیمانی بود رسیده، به شاگردان خود گفت، در اینجا بنشینید تا من رفته، در آنجا دعا کنم.
\v 37 و پِطرُس و دو پسر زِبِدی را برداشته، بی‌نهایت غمگین و دردناک شد.
\v 38 پس بدیشان گفت، جان من از فرط اندوه نزدیک به مرگ شده است. در اینجا مانده با من بیدار باشید.
\v 39 پس قدری پیش رفته، به روی در افتاد و دعا کرده، گفت، ای پدر من، اگر ممکن باشد این جام از من بگذرد؛ امّا نه به خواهش من، بلکه به ارادهٔ تو.
\v 40 و نزد شاگردان خود آمده، ایشان را در خواب یافت. و به پِطرُس گفت، آیا همچنین نمی‌توانستید یک ساعت با من بیدار باشید؟
\v 41 بیدار باشید و دعا کنید تا در معرض آزمایش نیفتید! روح مایل است، امّا جسم ناتوان.
\v 42 و بار دیگر رفته، باز دعا نموده، گفت، ای پدر من، اگر ممکن نباشد که این جام بدون نوشیدن از من بگذرد، آنچه ارادهٔ تو است بشود.
\v 43 و آمده، باز ایشان را در خواب یافت زیرا که چشمان ایشان سنگین شده بود.
\v 44 پس ایشان را ترک کرده، رفت و دفعه سوم به همان کلام دعا کرد.
\v 45 آنگاه نزد شاگردان آمده، بدیشان گفت، مابقی را بخوابید و استراحت کنید. اکنون ساعت آن رسیده است که پسر انسان به دست گناهکاران تسلیم شود.
\v 46 برخیزید برویم. اینک تسلیم‌کنندهٔ من نزدیک است!
\v 47 و هنوز سخن می‌گفت که ناگاه یهودا که یکی از آن دوازده بود با جمعیتی بسیار با شمشیرها و چماق‌ها از جانب رؤساء کاهنان و مشایخ قوم آمدند
\v 48 و تسلیم‌کنندهٔ او بدیشان نشانی داده، گفته بود، هر که را بوسه زنم، همان است. او را محکم بگیرید.
\v 49 بلافاصله نزد عیسی آمده، گفت، سلام ای استاد! و او را بوسید.
\v 50 عیسی به وی گفت، ای دوست، از بهر چه آمدی؟ آنگاه پیش آمده، دست بر عیسی گذاشته، او را گرفتند.
\v 51 و ناگاه یکی از همراهان عیسی دست آورده، شمشیر خود را از غلاف کشیده، بر غلام کاهن اعظم زد و گوشش را از تن جدا کرد.
\v 52 آنگاه عیسی به وی گفت، شمشیر خود را غلاف کن، زیرا هر که شمشیر برگیرد، به شمشیر هلاک گردد.
\v 53 آیا گمان می‌بری که نمی‌توانم اکنون از پدر خود درخواست کنم که بیش از دوازده فوج از فرشتگان برای من حاضر سازد؟
\v 54 امّا در این صورت کتب چگونه تمام گردد که همچنین می‌بایست بشود؟
\v 55 در آن ساعت، به آن گروه گفت، گویا بر علیه یک دزد با شمشیرها و چماق‌ها بجهت گرفتن من بیرون آمدید! هر روز با شما در معبد نشسته، تعلیم می‌دادم و مرا نگرفتید.
\v 56 امّا این همه شد تا کتب انبیا تمام شود. در آن وقت همهٔ شاگردان او را واگذارده، بگریختند.
\v 57 و آنانی که عیسی را گرفته بودند، او را نزد قیافا رئیس کاهنان جایی که کاتبان و مشایخ جمع بودند، بردند.
\v 58 امّا پِطرُس از دور در پی او آمده، به خانهٔ کاهن اعظم داخل شد و با خادمان بنشست تا انجام کار را ببیند.
\v 59 پس رؤسای کاهنان و مشایخ و تمامی اهل شورا جویای شهادت دروغ بر عیسی بودند تا او را بقتل رسانند،
\v 60 امّا نیافتند. با آنکه بسیار شاهدان دروغین پیش آمدند، هیچ نیافتند. آخر دو نفر شاهدان دروغین آمده،
\v 61 گفتند، این شخص گفت، می‌توانم معبد خدا را خراب کنم و در سه روز بنایش نمایم.
\v 62 پس کاهن اعظم برخاسته، بدو گفت، هیچ جواب نمی‌دهی؟ این چیست که اینها بر تو شهادت می‌دهند؟
\v 63 امّا عیسی خاموش ماند! تا آنکه کاهن اعظم روی به وی کرده، گفت، تو را به خدای زنده قسم می‌دهم ما را بگو که تو مسیح پسرِ خدا هستی یا نه؟
\v 64 عیسی به وی گفت، تو گفتی! و نیز شما را می‌گویم بعد از این پسر انسان را خواهید دید که بر دست راست قدرت نشسته، بر ابرهای آسمان می‌آید!
\v 65 بلافاصله کاهن اعظم لباس خود را چاک زده، گفت، کفر گفت! دیگر ما را چه احتیاج به شاهد است؟ هم‌اکنون کفرش را شنیدید!
\v 66 چه مصلحت می‌بینید؟ ایشان در جواب گفتند، مستوجب قتل است!
\v 67 آنگاه آب دهان بر رویش انداخته، او را می‌زدند و بعضی سیلی زده،
\v 68 می‌گفتند، ای مسیح، به ما نبوّت کن! کیست که تو را زده است؟
\v 69 امّا پِطرُس در ایوان بیرون نشسته بود که ناگاه کنیزکی نزد وی آمده، گفت، تو هم با عیسیِ جلیلی بودی!
\v 70 او در حضور همه انکار نموده، گفت، نمی‌دانم چه می‌گویی!
\v 71 و چون به سرسرای بیرون رفت، کنیزی دیگر او را دیده، به حاضرین گفت، این شخص نیز با عیسیِ ناصری بود!
\v 72 باز قسم خورده، انکار نمود که این مرد را نمی‌شناسم.
\v 73 بعد از چندی، آنانی که ایستاده بودند پیش آمده، پِطرُس را گفتند، البتّه تو هم از اینها هستی زیرا که لهجه‌ات تو را فاش می‌کند!
\v 74 پس شروع به لعن کردن و قسم خوردن نمود، که این شخص را نمی‌شناسم. و بلافاصله خروس بانگ زد.
\v 75 آنگاه پِطرُس سخن عیسی را به یاد آورد که گفته بود، قبل از بانگ زدن خروس، سه مرتبه مرا انکار خواهی کرد. پس بیرون رفته زار زار بگریست.