\c 19
\p
\v 1 و چون عیسی این سخنان را به اتمام رسانید، از جلیل روانه شده، به حدود یهودیّه از آن طرف ارْدُن آمد.
\v 2 و گروهی بسیار از پی او آمدند و ایشان را در آنجا شفا بخشید.
\v 3 پس فریسیان آمدند تا او را امتحان کنند و گفتند: آیا جایز است مرد، زن خود را به هر علّتی طلاق دهد؟
\v 4 او در جواب ایشان گفت: مگر نخوانده‌اید که خالق در ابتدا ایشان را مرد و زن آفرید،
\v 5 و گفت از این جهت مرد، پدر و مادر خود را رها کرده، به زن خویش بپیوندد و هر دو یک تن خواهند شد؟
\v 6 بنابراین بعد از آن دو نیستند بلکه یک تن هستند. پس آنچه را خدا پیوست انسان جدا نسازد.
\v 7 به وی گفتند: پس از بهر چه موسی امر فرمود که زن را طلاقنامه دهند و جدا کنند؟
\v 8 ایشان را گفت: موسی به‌سبب سنگدلیِ شما، شما را اجازه داد که زنان خود را طلاق دهید. امّا از ابتدا چنین نبود.
\v 9 و به شما می‌گویم هر که زن خود را بغیر علّت زنا طلاق دهد و دیگری را ازدواج کند، زناکار است و هر که زن طلاق‌گرفته‌ای را ازدواج کند، زنا کند.
\v 10 شاگردانش بدو گفتند: اگر حکم شوهر با زن چنین باشد، ازدواج نکردن بهتر است!
\v 11 ایشان را گفت: همه این کلام را نمی‌پذیرند، مگر به کسانی که عطا شده است.
\v 12 زیرا که خواجه‌هایی می‌باشند که از شکم مادر چنین متولّد شدند و خواجه‌هایی هستند که بدست مردم خواجه شده‌اند و خواجه‌هایی می‌باشند که بجهت ملکوت خدا خود را خواجه نموده‌اند. آنکه توانایی قبول دارد بپذیرد.
\v 13 آنگاه چند بچه کوچک را نزد او آوردند تا دستهای خود را بر ایشان نهاده، دعا کند. امّا شاگردان، ایشان را نهیب دادند.
\v 14 عیسی گفت: بچه‌های کوچک را بگذارید و از آمدن نزد من، ایشان را منع مکنید، زیرا ملکوت آسمان از مثل اینها است.
\v 15 و دستهای خود را بر ایشان گذارده از آن جا روانه شد.
\v 16 ناگاه شخصی آمده، به وی گفت: ای استاد نیکو، چه عمل نیکی انجام دهم تا حیات جاودانی یابم؟
\v 17 به وی گفت: از چه سبب مرا نیکو گفتی و حال آنکه کسی نیکو نیست، جز یکی، [یعنی] خدا. امّا اگر بخواهی داخل حیات شوی، احکام را نگاه دار.
\v 18 بدو گفت: کدام احکام؟ عیسی گفت: قتل مکن، زنا مکن، دزدی مکن، شهادت دروغ مده،
\v 19 و پدر و مادر خود را حرمت دار و همسایه خود را مثل جان خود دوست دار.
\v 20 جوان به وی گفت: همه اینها را از کودکی نگاه داشته‌ام. دیگر مرا چه کمبودی است؟
\v 21 عیسی بدو گفت: اگر بخواهی کامل شوی، رفته مایملک خود را بفروش و به فقرا بده که در آسمان گنجی خواهی داشت؛ و آمده مرا پیروی نما.
\v 22 چون جوان این سخن را شنید، دل تنگ شده، رفت زیرا که دارایی بسیار داشت.
\v 23 عیسی به شاگردان خود گفت: هرآینه به شما می‌گویم که شخص ثروتمند به ملکوت آسمان به دشواری داخل می‌شود.
\v 24 و باز شما را می‌گویم که گذشتن شتر از سوراخ سوزن، آسانتر است از دخول شخص ثروتمند در ملکوت خدا.
\v 25 شاگردان چون شنیدند، بی‌اندازه متحیّر گشته، گفتند: پس که می‌تواند نجات یابد؟
\v 26 عیسی متوجّه ایشان شده، گفت: نزد انسان این غیر ممکن است امّا نزد خدا همه چیز ممکن است.
\v 27 آنگاه پِطرُس در جواب گفت: اینک ما همه چیزها را ترک کرده، تو را پیروی می‌کنیم. پس ما را چه خواهد بود؟
\v 28 عیسی ایشان را گفت: هرآینه به شما می‌گویم شما که مرا پیروی نموده‌اید، در معاد وقتی که پسر انسان بر تخت جلال خود نشیند، شما نیز به دوازده تخت نشسته، بر دوازده قبیلهٔ اسرائیل داوری خواهید نمود.
\v 29 و هر که بخاطر اسم من، خانه‌ها یا برادران یا خواهران یا پدر یا مادر یا زن یا فرزندان یا زمینها را ترک کرد، صد چندان خواهد یافت و وارث حیات جاودانی خواهد گشت.
\v 30 امّا بسیاری [که] اوّلین [هستند] آخرین می‌گردند و آخرین، اوّلین!