\c 14
\p
\v 1 در آن هنگام هیرودیسِ استاندار چون آوازهٔٔ عیسی را شنید،
\v 2 به خادمان خود گفت، این است یحیی تعمیددهنده که از مردگان برخاسته است، و از این جهت معجزات از او صادر می‌گردد.
\v 3 زیرا که هیرودیس یحیی را بخاطر هیرودیا، زن برادر خود فیلیپُس گرفته، در بند نهاده و در زندان انداخته بود؛
\v 4 چون که یحیی بدو می‌گفت، نگاه داشتن وی بر تو حلال نیست.
\v 5 و وقتی که قصد قتل او را داشت، از مردم ترسید زیرا که او را نبی می‌دانستند.
\v 6 امّا چون جشن میلاد هیرودیس را می‌آراستند، دختر هیرودیا در مجلس رقص کرده، هیرودیس را شاد نمود.
\v 7 از این رو قسم خورده، وعده داد که آنچه خواهد بدو بدهد.
\v 8 و او به تحریک مادر خود گفت که، سر یحیی تعمیددهنده را الآن در طَبَقی به من عنایت فرما.
\v 9 آنگاه پادشاه برنجید، امّا بجهت پاس قسم و خاطر همنشینان خود، فرمود که بدهند.
\v 10 و فرستاده، سر یحیی را در زندان از تن جدا کرد،
\v 11 و سر او را در طشتی گذارده، به دختر تسلیم نمودند و او آن را نزد مادر خود برد.
\v 12 پس شاگردانش آمده، جسد او را برداشته، به خاک سپردند و رفته، عیسی را اطّلاع دادند.
\v 13 و چون عیسی این را شنید، به کشتی سوار شده، از آنجا به تنهایی به جای ویرانی رفت. و چون مردم شنیدند، از شهرها به راه خشکی از پی او روانه شدند.
\v 14 پس عیسی بیرون آمده، گروهی بسیار را دیده، بر ایشان رحم فرمود و بیماران ایشان را شفا داد.
\v 15 و در وقت عصر، شاگردانش نزد وی آمده، گفتند، این مکان ویران است و وقت الآن گذشته. پس این گروه را مرخّص فرما تا به دهات رفته برای خود غذا بخرند.
\v 16 عیسی ایشان را گفت، احتیاج به رفتن ندارند. شما ایشان را غذا دهید.
\v 17 بدو گفتند، در اینجا جز پنج نان و دو ماهی [چیزی] نداریم!
\v 18 گفت، آنها را اینجا به نزد من بیاورید!
\v 19 و بدان جماعت فرمود تا بر سبزه نشستند و پنج نان و دو ماهی را گرفته، به‌سوی آسمان نگریسته، برکت داد و نان را پاره کرده، به شاگردان سپرد و شاگردان بدان جماعت.
\v 20 و همه خورده، سیر شدند و از پاره‌های باقی مانده دوازده سبد پر کرده، برداشتند.
\v 21 و خورندگان بعلاوهٔ زنان و اطفال قریب به پنج هزار مرد بودند.
\v 22 بی‌درنگ عیسی شاگردان خود را اصرار نمود تا به کشتی سوار شده، پیش از وی به کناره دیگر روانه شوند تا آن گروه را مرخص کند.
\v 23 و چون مردم را روانه نمود، به خلوت برای عبادت بر فراز کوهی برآمد. و وقت شام در آنجا تنها بود.
\v 24 امّا کشتی در آن وقت در میان دریا به‌سبب باد مخالف که می‌وزید، به امواج گرفتار بود
\v 25 و در پاس چهارم از شب، عیسی بر دریا گام برداشته، به‌سوی ایشان روانه گردید.
\v 26 امّا چون شاگردان، او را بر دریا گام‌زنان دیدند، مضطرب شده، گفتند که، آن یک شبح است؛ و از ترس فریاد برآوردند.
\v 27 امّا عیسی ایشان را بی‌درنگ خطاب کرده، گفت، قوی دل باشید! منم، ترسان مباشید!
\v 28 پِطرُس در جواب او گفت، خداوندا، اگر تویی مرا بفرما تا بر روی آب، نزد تو آیم.
\v 29 گفت، بیا! بلافاصله پِطرُس از کشتی فرود شده، بر روی آب روانه شد تا نزد عیسی آید.
\v 30 امّا چون باد را شدید دید، ترسان گشت و مشرف به غرق شده، فریاد برآورده، گفت، خداوندا، مرا دریاب.
\v 31 عیسی بی‌درنگ دست دراز کرده، او را گرفت و گفت، ای کم ایمان، چرا شک آوردی؟
\v 32 و چون به کشتی سوار شدند، باد ساکن گردید.
\v 33 پس اهل کشتی آمده، او را پرستش کرده، گفتند، براستی تو پسرِ خدا هستی!
\v 34 آنگاه عبور کرده، به زمین جَنِیسَرَه آمدند،
\v 35 و اهل آن مکان او را شناخته، به همگی آن نواحی فرستاده، همهٔ بیماران را نزد او آوردند،
\v 36 و از او اجازه خواستند که گوشهٔ دامن ردایش را لمس کنند و هر که لمس کرد، شفای کامل یافت.
