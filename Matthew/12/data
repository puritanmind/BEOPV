\c 12
\p
\v 1 در آن زمان، عیسی در روز سَبَّت از میان کشتزارها می‌گذشت و شاگردانش چون گرسنه بودند، شروع به چیدن و خوردن خوشه‌ها کردند.
\v 2 امّا فریسیان چون این را دیدند، بدو گفتند، اینک شاگردان تو کاری می‌کنند که انجام آن در سَبَّت جایز نیست.
\v 3 ایشان را گفت، مگر نخوانده‌اید که داوود چه کرد، وقتی که گرسنه بود، و آنهایی که با او بودند؟
\v 4 چه طور به خانه خدا داخل شده، نانهای تقدیمی را خورد که خوردن آن بر او و آنهایی که با او بودند جایز نبود بلکه بر کاهنان فقط.
\v 5 یا در تورات نخوانده‌اید که در روزهای سَبَّت، کاهنان در معبد سَبَّت را حرمت نمی‌دارند و بی‌گناه هستند؟
\v 6 امّا به شما می‌گویم که در اینجا شخصی بزرگتر از معبد است!
\v 7 و اگر این معنی را درک می‌کردید که، رحمت می‌خواهم نه قربانی، بی‌گناهان را سرزنش نمی‌نمودید.
\v 8 زیرا که پسر انسان مالک روز سَبَّت نیز است.
\v 9 و از آنجا رفته، به کنیسه ایشان درآمد،
\v 10 و اینک، در آنجا مردی با دست خشک‌شده حاضر بود. پس از وی پرسیده، گفتند، آیا در روز سَبَّت شفا دادن جایز است یا نه؟ تا اتهامی بر او وارد آورند.
\v 11 وی به ایشان گفت، کیست از شما که یک گوسفند داشته باشد و هرگاه آن در روز سَبَّت در چاله‌ای افتد، او را نخواهد گرفت و بیرون آورد؟
\v 12 پس چقدر انسان از گوسفند باارزشتر است. بنابراین در سَبَّت‌ها نیکویی کردن روا است.
\v 13 آنگاه آن مرد را گفت، دست خود را دراز کن! پس دراز کرده، مانند دیگری سالم گردید.
\v 14 امّا فریسیان بیرون رفته، بر علیه او مشورت نمودند که چطور او را هلاک کنند.
\v 15 عیسی این را درک نموده، از آنجا روانه شد و گروهی بسیار از پی او آمدند. پس همهٔ ایشان را شفا بخشید،
\v 16 و ایشان را قدغن فرمود که او را شهرت ندهند.
\v 17 تا تمام گردد کلامی که به زبان اِشَعْیای نبی گفته شده بود،
\v 18 اینک بنده من که او را برگزیدم و محبوب من که جانم از وی خرسند است. روح خود را بر وی خواهم نهاد تا عدالت را بر امّت‌ها اعلام نماید.
\v 19 نزاع و فریاد نخواهد کرد و کسی صدای او را در کوچه‌ها نخواهد شنید.
\v 20 نی خرد شده را نخواهد شکست و فتیله نیم‌سوخته را خاموش نخواهد کرد تا آنکه عدالت را به پیروزی برآورد.
\v 21 و به نام او امّت‌ها امید خواهند داشت.
\v 22 آنگاه دیوزده‌ای کور و گنگ را نزد او آوردند و او را شفا داد چنانکه آن کور و گنگ، گویا و بینا شد.
\v 23 و تمام آن گروه در حیرت افتاده، گفتند، آیا این شخص پسر داوود نیست؟
\v 24 امّا فریسیان شنیده، گفتند، این شخص دیوها را بیرون نمی‌کند مگر به یاری بعلزَبول، رئیس دیوها!
\v 25 عیسی افکار ایشان را درک نموده، بدیشان گفت، هر مملکتی که علیه خود تقسیم گردد، ویران شود و هر شهری یا خانه‌ای که علیه خود تقسیم گردد، برقرار نماند.
\v 26 لهذا اگر شیطان، شیطان را بیرون کند، هرآینه بخلاف خود تقسیم گردد. پس چگونه سلطنتش پایدار ماند؟
\v 27 و اگر من به وساطت بعلزَبول دیوها را بیرون می‌کنم، پسران شما آنها را به یاری که بیرون می‌کنند؟ از این جهت ایشان بر شما داوری خواهند کرد.
\v 28 امّا هرگاه من به روح خدا دیوها را اخراج می‌کنم، هرآینه ملکوت خدا بر شما رسیده است.
\v 29 و چگونه کسی بتواند در خانه شخصی زورآور درآید و اموال او را غارت کند، مگر آنکه اوّل آن زورآور را ببندد و پس خانه او را تاراج کند؟
\v 30 هر که با من نیست، برخلاف من است و هر که با من جمع نکند، پراکنده سازد.
\v 31 از این رو، شما را می‌گویم هر نوع گناه و کفر از انسان آمرزیده می‌شود، امّا کفر به روح‌القدس از انسان عفو نخواهد شد.
\v 32 و هرکه برخلاف پسر انسان سخنی گوید، آمرزیده شود امّا کسی که برخلاف روح‌القدس گوید، در این عالم و در عالم آینده، هرگز آمرزیده نخواهد شد.
\v 33 یا درخت را نیکو گردانید و میوه‌اش را نیکو، یا درخت را فاسد سازید و میوه‌اش را فاسد، زیرا که درخت از میوه‌اش شناخته می‌شود.
\v 34 ای افعی‌زادگان، چگونه می‌توانید سخن نیکو بگویید و حال آنکه بد هستید زیرا که زبان از فراوانی دل سخن می‌گوید.
\v 35 مرد نیکو از خزانه نیکوی دل خود، چیزهای خوب برمی‌آورد و مرد بد از خزانه بد، چیزهای بد بیرون می‌آورد.
\v 36 امّا به شما می‌گویم که هر سخن باطل که مردم گویند، حساب آن را در روز داوری خواهند داد.
\v 37 زیرا که از سخنان خود پارسا شمرده خواهی شد و از سخنان تو بر تو حکم خواهد شد.
\v 38 آنگاه بعضی از کاتبان و فریسیان در جواب او گفتند، ای استاد می‌خواهیم از تو آیتی بینیم.
\v 39 او در جواب ایشان گفت، نسل شریر و زناکار آیتی می‌طلبند و بدیشان جز آیت یونس نبی داده نخواهد شد.
\v 40 زیرا همچنانکه یونس سه شبانه روز در شکم ماهی ماند، پسر انسان نیز سه شبانه روز در شکم زمین خواهد بود.
\v 41 مردمان نِینوا در روز داوری با این طایفه برخاسته، بر ایشان حکم خواهند کرد زیرا که به موعظه یونس توبه کردند و اینک بزرگتری از یونس در اینجا است.
\v 42 ملکه جنوب در روز داوری علیه این نسل برخاسته، بر ایشان حکم خواهد کرد زیرا که از اقصای زمین آمد تا حکمت سلیمان را بشنود، و اینک شخصی بزرگتر از سلیمان در اینجا است.
\v 43 و وقتی که روح پلید از آدمی بیرون آید، در طلب آرامش به جایهای بی‌آب گردش می‌کند و نمی‌یابد.
\v 44 پس می‌گوید، به خانه خود که از آن بیرون آمدم برمی‌گردم، و چون آید، آن را خالی و جاروب شده و آراسته می‌بیند.
\v 45 آنگاه می‌رود و هفت روح دیگر بدتر از خود را برداشته، می‌آورد و داخل گشته، ساکن آنجا می‌شوند و سرانجام آن شخص بدتر از آغازش می‌شود. همچنین به این نسل شریر خواهد شد .
\v 46 او با آن جماعت هنوز سخن می‌گفت، که اینک، مادر و برادرانش در طلب گفتگوی با وی بیرون ایستاده بودند.
\v 47 و شخصی به وی گفت، اینک مادر تو و برادرانت بیرون ایستاده، می‌خواهند با تو سخن گویند.
\v 48 امّا به آن شخص که با وی این را گفت جواب داد و گفت، کیست مادر من و برادرانم چه کسانی هستند؟
\v 49 و دست خود را به‌سوی شاگردان خود دراز کرده، گفت، اینانند مادر من و برادرانم.
\v 50 زیرا هر که اراده پدر مرا که در آسمان است بجا آوَرد، همان برادر و خواهر و مادر من است.
