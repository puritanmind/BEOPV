\c 21
\p
\v 1 و چون نزدیک به اورشلیم رسیده، وارد بیت فاجی نزد کوه زیتون شدند. آنگاه عیسی دو نفر از شاگردان خود را فرستاده،
\v 2 بدیشان گفت، در این دهکده‌ای که پیش روی شما است بروید و در حال، الاغی با کرّهّ‌اش بسته خواهید یافت. آنها را باز کرده، نزد من آورید.
\v 3 و هرگاه کسی به شما سخنی گوید، بگویید، خداوند بدینها احتیاج دارد که بلافاصله آنها را خواهد فرستاد.
\v 4 و این همه واقع شد تا سخنی که نبی گفته است تمام شود
\v 5 که دختر صَهیون را گویید، اینک پادشاه تو نزد تو می‌آید با فروتنی و سواره بر الاغ و بر کرّهٔ الاغ.
\v 6 پس شاگردان رفته، آنچه عیسی بدیشان امر فرمود، به عمل آوردند
\v 7 و الاغ را با کرّه آورده، لباس خود را بر آنها انداختند و او بر آنها سوار شد.
\v 8 و گروهی بسیار، جامه‌های خود را در راه گسترانیدند و جمعی از درختان شاخه‌ها بریده، در راه می‌گستردند.
\v 9 و جمعی از پیش و پس او رفته، فریادکنان می‌گفتند، هوشیعانا پسر داوود، مبارک باد کسی که به نام خداوند می‌آید! هوشیعانا در عرش اعلیٰ!
\v 10 و چون وارد اورشلیم شد، تمام شهر به آشوب آمده، می‌گفتند، این کیست؟
\v 11 آن گروه گفتند، این است عیسی نبی از ناصرهٔ جلیل.
\v 12 پس عیسی داخل معبد خدا گشته، همهٔ کسانی را که در معبد خرید و فروش می‌کردند، بیرون نمود و تختهای صرّافان و کرسیهای کبوترفروشان را واژگون ساخت.
\v 13 و ایشان را گفت، مکتوب است که، خانه من خانه دعا نامیده می‌شود. امّا شما لانهٔ دزدانش ساخته‌اید.
\v 14 و کوران و لنگان در معبد، نزد او آمدند و ایشان را شفا بخشید.
\v 15 امّا رؤسای کاهنان و کاتبان چون عجایبی که از او صادر می‌گشت و کودکان را که در معبد فریاد برآورده، هوشیعانا پسر داوود می‌گفتند دیدند، غضبناک گشته،
\v 16 به وی گفتند، نمی‌شنوی آنچه اینها می‌گویند؟ عیسی بدیشان گفت، بلی مگر نخوانده‌اید این که از دهان کودکان و شیرخوارگان ستایش را کامل ساختی؟
\v 17 پس ایشان را واگذارده، از شهر بسوی بیت‌عَنْیا رفته، در آنجا شب را به‌سر برد.
\v 18 بامدادان چون به شهر بازگشت می‌کرد، گرسنه شد.
\v 19 و در کناره راه یک درخت انجیر دیده، نزد آن آمد و جز برگ بر آن هیچ نیافت. پس آن را گفت، از این به بعد میوه تا به ابد بر تو نیاید! که بلافاصله درخت انجیر خشکید!
\v 20 چون شاگردانش این را دیدند، متعجّب شده، گفتند، چه بسیار زود درخت انجیر خشک شده است!
\v 21 عیسی در جواب ایشان گفت، هرآینه به شما می‌گویم اگر ایمان می‌داشتید و شک نمی‌نمودید، نه همین را که به درخت انجیر شد می‌کردید، بلکه هر گاه بدین کوه می‌گفتید، منتقل شده به دریا افکنده شو، چنین می‌شد.
\v 22 و هر آنچه با ایمان به دعا طلب کنید، خواهید یافت.
\v 23 و چون به معبد درآمده، تعلیم می‌داد، رؤسای کاهنان و مشایخ قوم نزد او آمده، گفتند، به چه قدرت این اعمال را می‌نمایی و کیست که این قدرت را به تو داده است؟
\v 24 عیسی در جواب ایشان گفت، من نیز از شما سخنی می‌پرسم. اگر آن را به من گویید، من هم به شما گویم که این اعمال را به چه قدرت می‌نمایم،
\v 25 تعمید یحیی از کجا بود؟ از آسمان یا از انسان؟ ایشان با خود تفکّر کرده، گفتند که، اگر گوییم از آسمان بود، هرآینه گوید پس چرا به وی ایمان نیاوردید.
\v 26 و اگر گوییم از انسان بود، از مردم می‌ترسیم زیرا همه یحیی را نبی می‌دانند.
\v 27 پس در جواب عیسی گفتند، نمی‌دانیم. بدیشان گفت، من هم شما را نمی‌گویم که به چه قدرت این کارها را می‌کنم.
\v 28 امّا چه گمان دارید؟ شخصی را دو پسر بود. نزد نخستین آمده، گفت، ای فرزند امروز به تاکستان من رفته، به کار مشغول شو.
\v 29 در جواب گفت، نخواهم رفت. امّا بعد پشیمان گشته، رفت.
\v 30 و به دوّمین نیز همچنین گفت. او در جواب گفت، ای آقا من می‌روم. ولی نرفت.
\v 31 کدام یک از این دو خواهش پدر را بجا آورد؟ گفتند، اوّلی. عیسی بدیشان گفت، هرآینه به شما می‌گویم که باجگیران و فاحشه‌ها قبل از شما داخل ملکوت خدا می‌گردند،
\v 32 زیرا که یحیی از راه پارسایی نزد شما آمد و بدو ایمان نیاوردید، امّا باجگیران و فاحشه‌ها بدو ایمان آوردند و شما چون دیدید، آخر هم پشیمان نشدید تا بدو ایمان آورید.
\v 33 و مثلی دیگر بشنوید، صاحب خانه‌ای بود که تاکستانی غرْس نموده، دیواری گردش کشید و چَرْخُشتی در آن کند و برجی بنا نمود. پس آن را به دهقانان سپرده، عازم سفر شد.
\v 34 و چون موسم میوه نزدیک شد، غلامان خود را نزد دهقانان فرستاد تا میوه‌های او را بردارند.
\v 35 امّا دهقانان غلامانش را گرفته، بعضی را زدند و بعضی را کشتند و بعضی را سنگسار نمودند.
\v 36 باز غلامان دیگر، بیشتر از اوّلین فرستاده، بدیشان نیز به همانطور رفتار نمودند.
\v 37 بالاخره پسر خود را نزد ایشان فرستاده، گفت، پسر مرا حرمت خواهند داشت.
\v 38 امّا دهقانان چون پسر را دیدند با خود گفتند، این وارث است. بیایید او را بکشیم و میراثش را ببریم.
\v 39 آنگاه او را گرفته، بیرون تاکستان افکنده، کشتند.
\v 40 پس چون مالک تاکستان آید، به آن دهقانان چه خواهد کرد؟
\v 41 گفتند، البتّه آن بدکاران را به سختی هلاک خواهد کرد و باغ را به باغبانان دیگر خواهد سپرد که میوه‌هایش را در موسم بدو دهند.
\v 42 عیسی بدیشان گفت، مگر در کتب هرگز نخوانده‌اید، سنگی را که معمارانش رّد نمودند، همان سر زاویه شده است. این از جانب خداوند آمد و در نظر ما عجیب است.
\v 43 از این جهت شما را می‌گویم که ملکوت خدا از شما گرفته شده، به امّتی که میوه‌اش را بیاورند، عطا خواهد شد.
\v 44 و هر که بر آن سنگ افتد، خُرد شود و اگر آن بر کسی افتد، او را به پودر سابیده خواهد کرد.
\v 45 و چون رؤسای کاهنان و فریسیان مثلهایش را شنیدند، دریافتند که دربارهٔ ایشان می‌گوید.
\v 46 و چون خواستند او را گرفتار کنند، از مردم ترسیدند زیرا که او را پیامبر می‌دانستند.
