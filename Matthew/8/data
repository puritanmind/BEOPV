\c 8
\p
\v 1 و چون او از کوه به زیر آمد، گروهی بسیار از پی او روانه شدند.
\v 2 که ناگاه جذامی آمد و او را پرستش نموده، گفت، ای خداوند اگر بخواهی، می‌توانی مرا پاک سازی.
\v 3 و عیسی دست دراز کرده، او را لمس نمود و گفت، می‌خواهم؛ پاک شو! که فوراً جذام او پاک گشت.
\v 4 عیسی بدو گفت، احتیاط نما کسی را مطلع نسازی، بلکه رفته، خود را به کاهن بنما و آن هدیه‌ای را که موسی فرمود، تقدیم کن تا بجهت ایشان شهادتی باشد.
\v 5 و چون عیسی وارد کَفَرناحوم شد، یوزباشی‌ای نزد وی آمد و بدو التماس نموده،
\v 6 گفت، ای خداوند، خادم من مفلوج در خانه خوابیده و به شدّت عذاب می‌کشد.
\v 7 عیسی بدو گفت، من آمده، او را شفا خواهم داد.
\v 8 یوزباشی در جواب گفت، خداوندا، لایق آن نیستم که زیر سقف من آیی. بلکه فقط سخنی بگو و خادم من شفا خواهد یافت.
\v 9 زیرا که من نیز مردی زیر فرمان هستم و سپاهیان را زیر دست خود دارم؛ چون به یکی گویم برو، می‌رود و به دیگری بیا، می‌آید و به خدمتکار خود فلان کار را بکن، می‌کند.
\v 10 عیسی چون این سخن را شنید، متعجّب شده، به همراهان خود گفت، هرآینه به شما می‌گویم که چنین ایمانی در اسرائیل هم نیافته‌ام.
\v 11 و به شما می‌گویم که بسیاری از مشرق و مغرب آمده، در ملکوت آسمان با ابراهیم و اسحاق و یعقوب خواهند نشست؛
\v 12 امّا پسران ملکوت بیرون افکنده خواهند شد، در تاریکی بیرونی جایی که گریه و بر هم فشردن دندان باشد.
\v 13 پس عیسی به یوزباشی گفت، برو، و مطابق ایمانت تو را عطا شود، که در همان ساعت خادم او شفا یافت.
\v 14 و چون عیسی به خانهٔ پِطرُس آمد، مادر زنِ او را دید که تب کرده، خوابیده است.
\v 15 پس دست او را لمس کرد و تب او را رها نمود. پس برخاسته، به خدمتگزاری ایشان مشغول گشت.
\v 16 امّا چون شب شد، بسیاری از دیوزدگان را به نزد او آوردند و با کلامی ارواح را بیرون کرد و همهٔ مریضان را شفا بخشید.
\v 17 تا سخنی که به زبان اِشَعْیای نبی گفته شده بود تمام گردد که، او ضعف‌های ما را گرفت و مرض‌های ما را برداشت.
\v 18 چون عیسی جمعیتی بسیار دور خود دید، فرمان داد تا به کنارهٔ دیگر روند.
\v 19 آنگاه کاتبی پیش آمده، بدو گفت، ای استاد، هرجا روی، تو را پیروی کنم.
\v 20 عیسی بدو گفت، روباهان را سوراخها و مرغان هوا را آشیانه‌ها است. امّا پسر انسان را جای سر نهادن نیست.
\v 21 و دیگری از شاگردانش بدو گفت، خداوندا اوّل مرا اجازه ده تا رفته، پدر خود را دفن کنم.
\v 22 عیسی به وی گفت، مرا پیروی کن و بگذار که مردگان، مردگان خود را دفن کنند.
\v 23 چون به کشتی سوار شد، شاگردانش از پی او آمدند.
\v 24 ناگاه توفان عظیمی در دریا پدید آمد، بحدّی که امواج، کشتی را فرو می‌گرفت؛ و او در خواب بود.
\v 25 پس شاگردان پیش آمده، او را بیدار کرده، گفتند، خداوندا، ما را دریاب که هلاک می‌شویم!
\v 26 بدیشان گفت، ای کم ایمانان، چرا ترسان هستید؟ آنگاه برخاسته، بادها و دریا را نهیب زد و آرامش کامل پدید آمد.
\v 27 امّا آن اشخاص تعجّب نموده، گفتند، این چگونه مردی است که بادها و دریا نیز او را اطاعت می‌کنند!
\v 28 و چون به آن کناره در زمین جَرْجِسیان رسید، دو شخص دیوزده از قبرها بیرون شده، بدو برخوردند و بحدّی تندخوی بودند که هیچ‌کس از آن راه نتوانست عبور کند.
\v 29 بلافاصله فریاد کرده، گفتند، یا عیسی پسر خدا، ما را با تو چه کار است؟ مگر در اینجا آمده‌ای تا ما را قبل از وقت عذاب کنی؟
\v 30 و گلهٔ بسیاری از خوک‌ها دور از ایشان می‌چرید.
\v 31 دیوها از وی التماس نموده، گفتند، چون ما را بیرون کنی، اجازه بده تا در گلهٔ خوک‌ها برویم.
\v 32 ایشان را گفت، بروید! در حال بیرون شده، داخل گله خوک‌ها گردیدند که بلافاصله همهٔ آن خوک‌ها از بلندی به دریا جسته، در آب هلاک شدند.
\v 33 امّا شبانان گریخته، به شهر رفتند و تمام آن حادثه و ماجرای دیوزدگان را بازگو کردند.
\v 34 و اینک تمام شهر برای ملاقات عیسی بیرون آمد. چون او را دیدند، التماس نمودند که از ناحیهٔ ایشان بیرون رود.
