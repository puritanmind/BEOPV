\c 2
\p
\v 1 و چون عیسی در ایّام هیرودیسِ پادشاه در بیتْ لِحِم یهودیّه تولّد یافت، ناگاه مجوسی چند از مشرق به اُورْشلیم آمده، گفتند،
\v 2 کجاست آن مولود که پادشاه یهود است؟ زیرا که ستارهٔ او را در مشرق دیده‌ایم و برای پرستش او آمده‌ایم.
\v 3 امّا هیرودیسِ پادشاه چون این را شنید، مضطرب شد و تمام اورشلیم با وی.
\v 4 پس همهٔ رؤسای کاهنان و کاتبانِ قوم را جمع کرده، از ایشان پرسید که مسیح کجا باید متولد شود؟
\v 5 بدو گفتند، در بیتْ ‌لِحِمِ یهودیّه زیرا که از نبی چنین مکتوب است،
\v 6 و تو ای بیتْ ‌لِحِم، در زمین یهودا از سایر سرداران یهودا هرگز کوچکتر نیستی، زیرا که از تو پیشوایی به ظهور خواهد آمد که قوم من اسرائیل را شبانی خواهد نمود.
\v 7 آنگاه هیرودیس مجوسیان را در پنهانی خوانده، وقت ظهور ستاره را از ایشان با دقت تحقیق کرد.
\v 8 پس ایشان را به بیتْ ‌لِحِم روانه نموده، گفت، بروید و از احوال آن طفل به دقت تحقیق کنید، و چون یافتید مرا خبر دهید تا من نیز آمده، او را پرستش نمایم.
\v 9 چون سخن پادشاه را شنیدند، روانه شدند، که ناگاه آن ستاره‌ای که در مشرق دیده بودند، پیش روی ایشان می‌رفت تا بر آنجایی که طفل بود رسیده، بایستاد.
\v 10 و چون ستاره را دیدند، بی‌نهایت شاد و خوشحال گشتند.
\v 11 و به خانه درآمده، طفل را با مادرش مریم یافتند و به روی در افتاده، او را پرستش کردند و گنجینه‌های خود را گشوده، هدایای طلا و کُنْدُر و مُرّ به وی پیشکش کردند.
\v 12 و چون در خواب وحی بدیشان در رسید که به نزد هیرودیس بازگشت نکنند، پس از راه دیگر به وطن خویش بازگشت کردند.
\v 13 و چون ایشان روانه شدند، ناگاه فرشتهٔ خداوند در خواب به یوسف ظاهر شده، گفت، برخیز و طفل و مادرش را برداشته به مصر فرار کن، و در آنجا باش تا به تو خبر دهم، زیرا که هیرودیس طفل را جستجو خواهد کرد تا او را هلاک نماید.
\v 14 پس شبانگاه برخاسته، طفل و مادر او را برداشته، بسوی مصر روانه شد،
\v 15 و تا وفات هیرودیس در آنجا بماند، تا کلامی که خداوند به زبان نبی گفته بود تمام گردد که، از مصر پسر خود را خواندم.
\v 16 چون هیرودیس دید که مجوسیان او را مسخره نموده‌اند، بسیار غضبناک شده، فرستاد و همهٔ اطفالی را که در بیتْ لِحِم و تمام نواحی آن بودند، از دو ساله و کمتر موافق وقتی که از مجوسیان تحقیق نموده بود، به قتل رسانید.
\v 17 آنگاه کلامی که به زبان اِرِمیای نبی گفته شده بود، تمام شد،
\v 18 صدایی در رامه شنیده شد، گریه و زاری و ماتم عظیم که راحیل برای فرزندان خود گریه می‌کند و تسلّی نمی‌پذیرد، زیرا که نیستند .
\v 19 امّا چون هیرودیس وفات یافت، ناگاه فرشتهٔ خداوند در مصر به یوسف در خواب ظاهر شده، گفت،
\v 20 برخیز و طفل و مادرش را برداشته، به زمین اسرائیل روانه شو، زیرا آنانی که قصد جان طفل را داشتند مرده‌اند.
\v 21 پس برخاسته، طفل و مادر او را برداشت و به زمین اسرائیل آمد.
\v 22 امّا چون شنید که اَرْکِلاؤُس به جای پدر خود هیرودیس بر یهودیّه پادشاهی می‌کند، از رفتن بدان سمت ترسید و در خواب وحی یافته، به نواحی جلیل برگشت.
\v 23 و آمده در شهری به نام ناصره ساکن شد، تا آنچه به زبان انبیا گفته شده بود تمام شود که، ناصری خوانده خواهد شد.