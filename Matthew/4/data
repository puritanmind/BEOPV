\c 4
\p
\v 1 آنگاه عیسی به دست روح به بیابان برده شد تا ابلیس او را وسوسه نماید.
\v 2 و چون چهل شبانه روز روزه داشت، آخر گرسنه گردید.
\v 3 پس وسوسه‌گر نزد او آمده، گفت، اگر پسرِ خدا هستی، بگو تا این سنگها نان شود.
\v 4 در جواب گفت، مکتوب است، انسان تنها به نان زنده نخواهد بود، بلکه به هر کلمه‌ای که از دهان خدا صادر گردد.
\v 5 آنگاه ابلیس او را به شهر مقدّس برد و بر کنگرهٔ معبد برپا داشته،
\v 6 به وی گفت، اگر پسرِ خدا هستی، خود را به زیر انداز، زیرا مکتوب است که، فرشتگانِ خود را دربارهٔ تو فرمان دهد تا تو را به دستهای خود برگیرند، مبادا پایت به سنگی خورد.
\v 7 عیسی به وی گفت، و نیز مکتوب است، خداوند خدای خود را وسوسه مکن.
\v 8 پس ابلیس او را به کوهی بسیار بلند برد و همهٔ ممالک جهان و جلال آنها را بدو نشان داده،
\v 9 به وی گفت، اگر افتاده مرا پرستش کنی، همانا این همه را به تو بخشم.
\v 10 آنگاه عیسی به وی گفت، دور شو ای شیطان، زیرا مکتوب است که، خداوند خدای خود را پرستش کن و او را فقط عبادت نما.
\v 11 بی‌درنگ ابلیس او را رها کرد و اینک فرشتگان آمده، او را خدمت کردند.
\v 12 و چون عیسی شنید که یحییٰ گرفتار شده است، به جلیل روانه شد،
\v 13 و ناصره را ترک کرده، آمد و به کَفَرناحوم، به کناره دریا در حدود زِبولون و نَفْتالیم ساکن شد.
\v 14 تا تمام گردد آنچه به زبان اِشَعْیای نبی گفته شده بود
\v 15 که، زمین زِبولون و زمین نَفْتالیم، راه دریا آن طرف اُردُن، جلیلِ امّت‌ها؛
\v 16 قومی که در تاریکی ساکن بودند، نوری عظیم دیدند و بر نشینندگان دیار مرگ و سایه آن، نوری تابید.
\v 17 از آن هنگام عیسی به موعظه شروع کرد و گفت، توبه کنید، زیرا ملکوت آسمان نزدیک است.
\v 18 و چون عیسی به کناره دریای جلیل می‌رفت، دو برادر یعنی شَمعون به نام پِطرُس و برادرش آندریاس را دید که دامی در دریا می‌اندازند، زیرا صیاد بودند.
\v 19 و بدیشان گفت، از پی من آیید تا شما را صیاد مردم گردانم.
\v 20 بی‌درنگ دامها را گذارده، از پی او روانه شدند.
\v 21 و چون از آنجا گذشت، دو برادر دیگر یعنی یعقوب، پسر زِبِدی و برادرش یوحنّا را دید که در کشتی با پدر خویش زِبِدی، دامهای خود را تعمیر می‌کنند؛ ایشان را نیز دعوت نمود.
\v 22 بلافاصله، کشتی و پدر خود را ترک کرده، از پی او روانه شدند.
\v 23 و عیسی در تمام جلیل می‌گشت و در کنیسه‌های ایشان تعلیم داده، به بشارت ملکوت موعظه می‌کرد و هر مرض و هر درد مردم را شفا می‌داد.
\v 24 و اسم او در تمام سوریه شهرت یافت، و همهٔ مریضانی که به انواع امراض و دردها مبتلا بودند و دیوانگان و مصروعان و مفلوجان را نزد او آوردند، و ایشان را شفا بخشید.
\v 25 و گروهی بسیار از جلیل و دِکاپولیس و اورشلیم و یهودیّه و آن طرف اُردُن در پی او روانه شدند.