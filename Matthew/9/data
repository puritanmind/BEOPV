\c 9
\p
\v 1 پس به کشتی سوار شده، عبور کرد و به شهر خویش آمد.
\v 2 ناگاه مفلوجی را بر بستر خوابانیده، نزد وی آوردند. چون عیسی ایمان ایشان را دید، مفلوج را گفت: ای فرزند، قوی دل باش که گناهانت آمرزیده شد.
\v 3 آنگاه بعضی از کاتبان با خود گفتند: این شخص کفر می‌گوید.
\v 4 و عیسی افکار ایشان را درک نموده، گفت: از بهر چه افکار پلید در دل خود راه می‌دهید؟
\v 5 زیرا کدام آسان‌تر است، گفتن اینکه گناهان تو آمرزیده شد، یا گفتن آنکه، برخیز و گام بردار؟
\v 6 امّا تا بدانید که پسر انسان را قدرت آمرزیدن گناهان بر روی زمین هست. آنگاه مفلوج را گفت: برخیز و بستر خود را برداشته، به خانهٔ خود روانه شو!
\v 7 و او برخاسته، به خانهٔ خود رفت!
\v 8 و آن گروه چون این عمل را دیدند، متعجّب شده، خدایی را که این نوع قدرت به مردم بخشیده بود، تمجید نمودند.
\v 9 چون عیسی از آنجا می‌گذشت، مردی را به نام مَتّی به باج‌گاه نشسته دید. بدو گفت: مرا پیروی کن. و او برخاسته، از پی وی روانه شد.
\v 10 و واقع شد چون او در خانه به غذا نشسته بود که جمعی از باجگیران و گناهکاران آمده، با عیسی و شاگردانش بنشستند.
\v 11 و فریسیان چون دیدند، به شاگردان او گفتند: چرا استاد شما با باجگیران و گناهکاران غذا می‌خورد؟
\v 12 عیسی چون شنید، گفت: نه تندرستان، بلکه مریضان احتیاج به طبیب دارند.
\v 13 امّا رفته، معنی این را دریابید که، رحمت می‌خواهم نه قربانی، زیرا نیامده‌ام تا عادلان را، بلکه گناهکاران را به توبه دعوت نمایم.
\v 14 آنگاه شاگردان یحییٰ نزد وی آمده، گفتند: چگونه است که ما و فریسیان روزه بسیار می‌گیریم، امّا شاگردان تو روزه نمی‌گیرند؟
\v 15 عیسی بدیشان گفت: آیا پسران خانه عروسی، مادامی که داماد با ایشان است، می‌توانند ماتم کنند؟ امّا ایّامی می‌آید که داماد از ایشان گرفته شود؛ در آن هنگام روزه خواهند داشت.
\v 16 و هیچ‌کس بر جامهٔ کهنه پاره‌ای از پارچهٔ نو وصله نمی‌کند، زیرا که آن وصله از جامه جدا می‌گردد و دریدگی بدتر می‌شود.
\v 17 و شراب نو را در مَشکهای کهنه نمی‌ریزند، والاّ مَشکها دریده شده، شراب ریخته و مشکها تباه گردد. بلکه شراب نو را در مشکهای نو می‌ریزند تا هر دو محفوظ باشد.
\v 18 او هنوز این سخنان را بدیشان می‌گفت که ناگاه رئیسی آمد و او را پرستش نموده، گفت: اکنون دختر من مرده است. امّا بیا و دست خود را بر وی گذار که زندگی خواهد کرد .
\v 19 پس عیسی به اتّفاق شاگردان خود برخاسته، از پی او روانه شد.
\v 20 و اینک زنی که مدّت دوازده سال به مرض خونریزی مبتلا می‌بود، از پی او آمده، دامن ردای او را لمس نمود،
\v 21 زیرا با خود گفته بود، اگر فقط ردایش را لمس کنم، هرآینه شفا یابم.
\v 22 عیسی برگشته، نظر بر وی انداخته، گفت: ای دختر، قوی دل باش زیرا که ایمانت تو را شفا داده است! و از همان ساعت، آن زن شفا یافت.
\v 23 و چون عیسی به خانهٔ رئیس داخل شد، نوحه‌گران و جماعتی را در غوغا دیده،
\v 24 بدیشان گفت: راه دهید، زیرا دختر نمرده بلکه در خواب است. و ایشان وی را مسخره کردند.
\v 25 امّا چون آن گروه بیرون شدند، داخل شده، دست او را گرفت و آن دختر برخاست.
\v 26 و این کار در تمام آن مرزوبوم شهرت یافت.
\v 27 و چون عیسی از آن مکان می‌رفت، دو کور فریادکنان در پی او افتاده، گفتند: ای پسر داوود، بر ما ترحّم کن!
\v 28 و چون به خانه داخل شد، آن دو کور نزد او آمدند. عیسی بدیشان گفت: آیا ایمان دارید که این کار را می‌توانم کرد؟ گفتندش، بلی خداوندا.
\v 29 بلافاصله چشمان ایشان را لمس کرده، گفت: مطابق ایمانتان برای شما بشود.
\v 30 و چشمانشان باز شد، و عیسی ایشان را به تأکید فرمود که، زنهار کسی اطّلاع نیابد.
\v 31 امّا ایشان بیرون رفته، او را در تمام آن نواحی شهرت دادند.
\v 32 و هنگامی که ایشان بیرون می‌رفتند، ناگاه مرد لالِ دیوزده‌ای را نزد او آوردند.
\v 33 و چون دیو بیرون شد، گنگ، گویا گردید و همه در تعجّب شده، گفتند: در اسرائیل چنین امری هرگز دیده نشده بود.
\v 34 امّا فریسیان گفتند: به واسطهٔ رئیس دیوها، دیوها را بیرون می‌کند.
\v 35 و عیسی در همهٔ شهرها و دهات گشته، در کنیسه‌های ایشان تعلیم داده، به بشارت ملکوت موعظه می‌نمود و هر مرض و رنج در میان مردم را شفا می‌داد.
\v 36 و چون جمعیتی بسیار دید، دلش بر ایشان بسوخت زیرا که مانند گوسفندانِ بی‌شبان، ضعیف و پراکنده بودند.
\v 37 آنگاه به شاگردان خود گفت: محصول فراوان است امّا کارگر کم.
\v 38 پس از صاحب محصول استدعا نمایید تا کارگران در محصول خود بفرستد.