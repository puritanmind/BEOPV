\c 24
\p
\v 1 پس عیسی از معبد بیرون شده، رفت. و شاگردانش پیش آمدند تا ساختمانهای معبد را بدو نشان دهند.
\v 2 عیسی ایشان را گفت: آیا همه این چیزها را نمی‌بینید؟ هرآینه به شما می‌گویم در اینجا سنگی بر سنگی گذارده نخواهد شد که به زیر افکنده نشود !
\v 3 و چون به کوه زیتون نشسته بود، شاگردانش در خلوت نزد وی آمده، گفتند: به ما بگو که این امور کی واقع می‌شود و نشان آمدن تو و پایان عالم چیست.
\v 4 عیسی در جواب ایشان گفت: زنهار کسی شما را گمراه نکند!
\v 5 زآنرو که بسیاری به نام من آمده خواهند گفت که، من مسیح هستم و بسیاری را گمراه خواهند کرد.
\v 6 و جنگها و اخبار جنگها را خواهید شنید. زنهار مضطرب مشوید زیرا که وقوع این همه لازم است، امّا پایان هنوز نیست.
\v 7 زیرا قومی علیه قومی و مملکتی علیه مملکتی بر خواهند خاست و قحطیها و وباها و زلزله‌ها در جایهای مختلف پدید می‌آید.
\v 8 امّا همه اینها آغاز دردهای زایمان است.
\v 9 آنگاه شما را به شکنجه سپرده، خواهند کشت و همهٔ امّت‌ها بجهت اسم من از شما نفرت خواهند داشت
\v 10 و در آن زمان، بسیاری لغزش خورده، یکدیگر را تسلیم کنند و از یکدیگر نفرت گیرند.
\v 11 و بسیاری پیامبران دروغین ظاهر شده، بسیاری را گمراه کنند.
\v 12 و بجهت افزونی گناه محبّت بسیاری سرد خواهد شد.
\v 13 امّا هر که تا به‌پایان پایدار بماند، نجات یابد.
\v 14 و به این بشارتِ ملکوت در تمام عالم موعظه خواهد شد تا بر همهٔ امّت‌ها شهادتی شود؛ آنگاه پایان خواهد رسید.
\v 15 پس چون مکروهِ ویرانی را که به زبان دانیال نبی گفته شده است، در مقام مقدّس بر پا شده بینید هر که خواند دریافت کند
\v 16 آنگاه هر که در یهودیّه باشد به کوهستان بگریزد؛
\v 17 و هر که بر بام باشد، بجهت برداشتن چیزی از خانه به زیر نیاید؛
\v 18 و هر که در مزرعه است، بجهت برداشتن لباس خود برنگردد
\v 19 امّا وای بر آنهایی که در آن ایّام آبستن هستند و بر آنهایی که شیر می‌دهند!
\v 20 پس دعا کنید تا فرار شما در زمستان یا در سَبَّت نباشد،
\v 21 زیرا که در آن زمان چنان مصیبت عظیمی ظاهر می‌شود که از ابتدای عالم تا کنون نشده و نخواهد شد!
\v 22 و اگر آن ایّام کوتاه نمی‌شد، هیچ بشری نجات نمی‌یافت، امّا بخاطر برگزیدگان، آن روزها کوتاه خواهد شد.
\v 23 آنگاه اگر کسی به شما گوید، اینک مسیح در اینجا یا در آنجا است،‌ باور مکنید،
\v 24 زیرا که مسیحان کاذب و پیامبران دروغین ظاهر شده، علامات و معجزات عظیم خواهند نمود، چنانکه اگر ممکن بود برگزیدگان را نیز گمراه می‌کردند.
\v 25 اینک شما را پیشاپیش خبر دادم.
\v 26 پس اگر شما را گویند، اینک در صحراست، بیرون مروید یا آنکه در خلوت است، باور مکنید،
\v 27 زیرا همچنان که برق از مشرق می‌آ‌ید، تا به مغرب ظاهر می‌شود، ظهور پسر انسان نیز چنین خواهد شد.
\v 28 و هر جا که مُرداری باشد، کرکسان در آنجا جمع شوند
\v 29 و فوراً بعد از مصیبت آن ایّام، آفتاب تاریک گردد و ماه نور خود را ندهد و ستارگان از آسمان فرو ریزند و نیروهای آسمان متزلزل گردد.
\v 30 آنگاه علامت پسر انسان در آسمان پدید گردد و در آن وقت، همهٔ طوایف زمین سوگواری خواهند کرد و پسر انسان را بینند که بر ابرهای آسمان، با قدرت و جلال عظیم می‌آید؛
\v 31 و فرشتگان خود را با شیپور بلندآواز فرستاده، برگزیدگان او را از بادهای چهارگانه از کران تا بکران آسمان فراهم خواهند آورد.
\v 32 پس از درخت انجیر این مثال را فرا گیرید، که چون شاخه‌اش نازک شده، برگها می‌آورد، می‌فهمید که تابستان نزدیک است.
\v 33 همچنین شما نیز چون این همه را بینید، بفهمید که نزدیک بلکه بر در است.
\v 34 هرآینه به شما می‌گویم تا این همه واقع نشود، این نسل نخواهد گذشت.
\v 35 آسمان و زمین زایل خواهد شد، امّا سخنان من هرگز زایل نخواهد شد.
\v 36 امّا از آن روز و ساعت هیچ کس اطّلاع ندارد، حتّی فرشتگان آسمان جز پدر من و بس.
\v 37 امّا چنانکه ایّام نوح، ظهور پسر انسان نیز چنان خواهد بود.
\v 38 زیرا همچنان که در ایّام قبل از طوفان می‌خوردند و می‌نوشیدند و ازدواج می‌کردند و به ازدواج داده می‌شدند تا روزی که نوح داخل کشتی گشت،
\v 39 و نفهمیدند تا طوفان آمده، همه را ببرد، همچنین ظهور پسر انسان نیز خواهد بود.
\v 40 آنگاه دو نفری که در مزرعه‌ای می‌باشند، یکی گرفته و دیگری واگذارده شود.
\v 41 و دو زن که آسیاب می‌کنند، یکی گرفته و دیگری رها شود.
\v 42 پس بیدار باشید زیرا که نمی‌دانید در کدام ساعت خداوند شما می‌آید.
\v 43 امّا این را بدانید که اگر صاحب خانه می‌دانست در چه پاس از شب دزد می‌آید، بیدار می‌ماند و نمی‌گذاشت که خانه‌اش کَنده شود.
\v 44 پس شما نیز حاضر باشید، زیرا در ساعتی که گمان نبرید، پسر انسان می‌آید.
\v 45 پس آن غلام امین و دانا کیست که اربابش او را بر اهل خانه خود بگمارد تا ایشان را در وقت معیّن خوراک دهد؟
\v 46 خوشابه‌حال آن غلامی که چون اربابش آید، او را در چنین کار مشغول یابد.
\v 47 هرآینه به شما می‌گویم که او را بر تمام مایملک خود خواهد گماشت.
\v 48 امّا هرگاه آن غلام شریر با خود گوید که آقای من در آمدن تأخیر می‌نماید،
\v 49 و شروع کند به زدن همقطاران خود و خوردن و نوشیدن با میگساران،
\v 50 هرآینه ارباب آن غلام آید، در روزی که منتظر نباشد و در ساعتی که نداند،
\v 51 و او را دو پاره کرده، نصیبش را با ریاکاران قرار دهد در مکانی که گریه و بر هم فشردن دندان خواهد بود.