\c 3
\p
\v 1 و من ای برادران نتوانستم با شما چون روحانیان سخن‌گویم، بلکه چون جسمانیان و چون اطفال در مسیح.
\v 2 و شما را به شیر خوراک دادم نه به گوشت، زیرا که هنوز توانایی آن نداشتید، بلکه اکنون نیز ندارید،
\v 3 زیرا که تا به‌حال جسمانی هستید، چون در میان شما حسد و نزاع و جداییها است. آیا جسمانی نیستید و به طریق انسان رفتار نمی‌نمایید؟
\v 4 زیرا چون یکی گوید من از پولُس و دیگری من از آپولُس هستم، آیا جسمانی نیستید؟
\v 5 پس کیست پولُس و کیست آپولُس؟ جز خادمانی که بواسطهٔ ایشان ایمان آوردید و چنان که خداوند به هرکس داد.
\v 6 من کاشتم و آپولُس آبیاری کرد امّا خدا رشد می‌بخشید.
\v 7 پس نه کارنده چیزی است و نه آب دهنده، بلکه خدا که رویاننده است.
\v 8 و کارنده و سیرآب کننده یکی هستند، امّا هر یک پاداش خود را مطابق مشقت خود خواهند یافت.
\v 9 زیرا با خدا همکاران هستیم و شما زراعت خدا و عمارت خدا هستید.
\v 10 به‌حسب فیض خدا که به من عطا شد، چون معمار دانا بنیاد نهادم و دیگری بر آن می‌سازد؛ امّا هرکس با خبر باشد که چگونه می‌سازد.
\v 11 زیرا بنیادی دیگر هیچ‌کس نمی‌تواند نهاد جز آنکه نهاده شده است، یعنی عیسی مسیح.
\v 12 امّا اگر کسی بر آن بنیاد، از طلا یا نقره یا جواهر یا چوب یا علف یا کاه بنا کند،
\v 13 کار هرکس آشکار خواهد شد، زیرا که آن روز آن را ظاهر خواهد نمود، چونکه آن به آتش به ظهور خواهد رسید و خود آتش، عمل هرکس را خواهد آزمود که چگونه است.
\v 14 اگر کاری که کسی بر آن بنا کرده باشد بماند، پاداش خواهد یافت.
\v 15 و اگر عمل کسی سوخته شود، زیان بدو وارد آید، هرچند خود نجات یابد امّا چنانکه از میان آتش.
\v 16 آیا نمی‌دانید که معبد خدا هستید و روح خدا در شما ساکن است؟
\v 17 اگر کسی معبد خدا را خراب کند، خدا او را هلاک سازد زیرا معبد خدا مقدّس است و شما آن هستید.
\v 18 زنهار کسی خود را فریب ندهد! اگر کسی از شما خود را در این جهان حکیم پندارد، جاهل بشود تا حکیم گردد.
\v 19 زیرا حکمت این جهان نزد خدا جهالت است، چنانکه مکتوب است، حکیمان را در نیرنگهای خودشان گرفتار می‌سازد.
\v 20 و همچنین، خداوند افکار حکیمان را می‌داند که باطل است.
\v 21 پس هیچ‌کس در انسان فخر نکند، زیرا همه‌چیز از آن شما است،
\v 22 خواه پولُس، خواه آپولُس، خواه کیفا، خواه دنیا، خواه زندگی، خواه مرگ، خواه چیزهای حال، خواه چیزهای آینده، همه از آن شما است،
\v 23 و شما از مسیح و مسیح از خدا می‌باشد.