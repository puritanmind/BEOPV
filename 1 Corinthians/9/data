\c 9
\p
\v 1 آیا رسول نیستم؟ آیا آزاد نیستم؟ آیا عیسی مسیح خداوند ما را ندیدم؟ آیا شما کار من در خداوند نیستید؟
\v 2 هرگاه دیگران را رسول نباشم، البتّه شما را هستم زیرا که مهر رسالت من در خداوند شما هستید.
\v 3 دفاعیهٔ من بجهت آنانی که مرا امتحان می‌کنند این است‌
\v 4 که آیا اختیار خوردن و نوشیدن نداریم؟
\v 5 آیا اختیار نداریم که خواهر [دینی] را به زنی گرفته، همراه خود ببریم، مثل سایر رسولان و برادران خداوند و کیفا؟
\v 6 یا من و برنابا به تنهایی مختار نیستیم که کار نکنیم؟
\v 7 کیست که هرگز به خرج خود جنگ کند؟ یا کیست که تاکستانی غَرْس نموده، از میوه‌اش نخورد؟ یا کیست که گله‌ای شبانی کند و از شیر گله ننوشد؟
\v 8 آیا این را بطور انسان می‌گویم یا شریعت نیز این را نمی‌گوید؟
\v 9 زیرا که در تورات موسی مکتوب است که، گاو را هنگامی که خرمن را خرد می‌کند، دهان مبند. آیا خدا در فکر گاوان می‌باشد؟
\v 10 یا محض خاطر ما این را نمی‌گوید؟ بلی برای ما مکتوب است که، شخم‌کننده می‌باید به امید، شخم نماید و کوبنده خرمن در امید یافتن قسمت خود باشد.
\v 11 چون ما چیزهای روحانی را برای شما کاشتیم، آیا امر بزرگی است که ما چیزهای جسمانی شما را درو کنیم؟
\v 12 اگر دیگران در این اختیار بر شما شریکند، آیا نه ما بیشتر؟ امّا این اختیار را استفاده نکردیم، بلکه هرچیز را متحمل می‌شویم، مبادا انجیل مسیح را مانعی باشیم.
\v 13 آیا نمی‌دانید که هرکه در امور مقدّس مشغول باشد، از معبد می‌خورد و هرکه خدمت مذبح کند، از مذبح سهمی می‌دارد.
\v 14 و همچنین خداوند فرمود که هرکه انجیل را بشارت دهد، از انجیل معیشت یابد.
\v 15 امّا من هیچیک از اینها را استفاده نکردم و این را به این قصد ننوشتم تا با من چنین شود، زیرا که مرا مردن بهتر است از آنکه کسی فخر مرا باطل گرداند.
\v 16 زیرا هرگاه بشارت دهم، مرا فخر نیست چونکه ناگزیر از آن هستم، بلکه وای بر من اگر بشارت ندهم
\v 17 زیرا اگر این را به اختیار انجام دهم پاداشی دارم، امّا اگر به اختیار نباشد نظارتی به من سپرده شد.
\v 18 در این صورت، مرا چه پاداشی است تا آنکه چون بشارت می‌دهم، انجیل مسیح را بدون بها سازم و از اختیار خود در انجیل استفاده نکنم؟
\v 19 زیرا با اینکه از همه کس آزاد بودم، خود را غلام همه گردانیدم تا بسیاری را به دست آورم.
\v 20 و یهود را چون یهود گشتم تا یهود را به دست آورم و اهل شریعت را مثل اهل شریعت تا اهل شریعت را به دست آورم؛
\v 21 و بی‌شریعتان را چون بی‌شریعتان شدم، هرچند نزد خدا بی‌شریعت نیستم، بلکه در مسیح شریعت در من است، تا بی‌شریعتان را به دست آورم؛
\v 22 با ضعیفان، همچون ضعیف شدم تا ضعیفان را به دست آورم؛ همه‌کس را همه چیز گردیدم تا به هرنوعی بعضی را برهانم.
\v 23 امّا همه‌کار را بجهت انجیل می‌کنم تا در آن شریک گردم.
\v 24 آیا نمی‌دانید آنانی که در میدان می‌دوند، همه می‌دوند امّا یک نفر جایزه را می‌برد. بدین گونه بدوید تا به دست آورید.
\v 25 و هرکه برای ورزش می‌کوشد در هرچیز خود داری می‌کند؛ امّا ایشان تا تاج فانی را بیابند امّا ما تاج فناناپذیر را.
\v 26 پس من چنین می‌دوم، نه چون کسی که شک دارد؛ و مشت می‌زنم نه آنکه هوا را بزنم.
\v 27 بلکه تن خود را فروتن می‌سازم و آن را در بندگی می‌دارم، مبادا چون دیگران را وعظ نمودم، خودْ مردود شوم.