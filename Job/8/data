\c 8
\p
\v 1 پس بِلْدَد شُوحی در جواب گفت،
\v 2 تا به کی این چیزها را خواهی گفت و سخنان دهانت باد شدید خواهد بود؟
\v 3 آیا خدا داوری را منحرف سازد؟ یا قادر مطلق عدالت را منحرف نماید؟
\v 4 چون فرزندان تو به او گناه ورزیدند، ایشان را به دست عصیان ایشان تسلیم نمود.
\v 5 اگر تو به جدّ و جهد خدا را طلب می‌کردی و نزد قادر مطلق تضرّع می‌نمودی،
\v 6 اگر پاک و راست بودی، البتّه برای تو بیدار می‌شد، و مسکن عدالت تو را برخوردار می‌ساخت.
\v 7 و اگر چه ابتدایت صغیر می‌بود، عاقبت تو بسیار رفیع می‌گردید.
\v 8 زیرا که از قرنهای پیشین سؤال کن، و به آنچه پدران ایشان تفحّص کردند توجّه نما،
\v 9 چونکه ما دیروزی هستیم و هیچ نمی‌دانیم، و روزهای ما سایه‌ای بر روی زمین است.
\v 10 آیا ایشان تو را تعلیم ندهند و با تو سخن نرانند؟ و از دل خود کلمات بیرون نیارند؟
\v 11 آیا نی، بی‌خَلاب می‌روید، یا قَصَب، بی‌آب نمو می‌کند؟
\v 12 هنگامی که هنوز سبز است و بریده نشده، پیش از هر گیاه خشک می‌شود؛
\v 13 همچنین است راه همهٔ فراموش‌کنندگان خدا. و امید ریاکار نابود می‌شود،
\v 14 که امید او منقطع می‌شود، و اعتمادش خانه عنکبوت است.
\v 15 بر خانه خود تکیه می‌کند و نمی‌ایستد؛ به آن متمسّک می‌شود امّا استوار نمی‌ماند.
\v 16 پیش روی آفتاب، تر و تازه می‌شود و شاخه‌هایش در باغش پهن می‌گردد.
\v 17 ریشه‌هایش بر توده‌های سنگ درهم بافته می‌شود، و بر سنگلاخ نگاه می‌کند.
\v 18 اگر از جای خود کنده شود، او را انکار کرده، می‌گوید، تو را نمی‌بینم.
\v 19 اینک خوشی طریقش همین است و دیگران از خاک خواهند رویید.
\v 20 همانا خدا مرد کامل را حقیر نمی‌شمارد، و شریر را دستگیری نمی‌نماید،
\v 21 تا دهان تو را از خنده پر کند، و لبهایت را از صدای شادمانی.
\v 22 خصمان تو به خجالت ملبّس خواهند شد، و خیمه شریران نابود خواهد گردید.