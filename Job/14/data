\c 14
\p
\v 1 انسان که از زن زاییده می‌شود، روزهای اندک و پر از زحمات است.
\v 2 مثل گُل می‌روید و بریده می‌شود، و مثل سایه می‌گریزد و نمی‌ماند.
\v 3 و آیا بر چنین شخص چشمان خود را می‌گشایی و مرا با خود به محاکمه می‌آوری؟
\v 4 کیست که چیز پاک را از چیز نجس بیرون آورد؟ هیچکس نیست.
\v 5 چونکه روزهایش مقدّر است و شماره ماه‌هایش نزد توست و حدّی از برایش گذاشته‌ای که از آن تجاوز نتواند نمود.
\v 6 از او رو بگردان تا آرام گیرد، و مثل کارگر روزهای خود را به انجام رساند.
\v 7 زیرا برای درخت امیدی است که اگر بریده شود باز خواهد رویید، و رمونهایش نابود نخواهد شد،
\v 8 اگر چه ریشه‌اش در زمین کاهنان شود، و تنه آن در خاک بمیرد.
\v 9 امّا از بوی آب، رمونه می‌کند و مثل نهال نو، شاخه‌ها می‌آورد.
\v 10 امّا مرد می‌میرد و فاسد می‌شود؛ و آدمی چون جان را سپارد کجا است؟
\v 11 چنانکه آبها از دریا زایل می‌شود، و نهرها نابود و خشک می‌گردد،
\v 12 همچنین انسان می‌خوابد و برنمی‌خیزد، تا نیست شدنِ آسمانها بیدار نخواهند شد و از خواب خود برانگیخته نخواهند گردید.
\v 13 کاش‌که مرا در هاویه پنهان کنی؛ و تا غضبت فرو نشیند، مرا مستور سازی؛ و برایم زمانی تعیین نمایی تا مرا به یاد آوری.
\v 14 اگر مرد بمیرد بار دیگر زنده شود؟ در تمامی روزهای مجاهده خود انتظار خواهم کشید، تا وقت تبدیل من برسد.
\v 15 تو ندا خواهی کرد و من جواب خواهم داد، و به صنعت دست خود مشتاق خواهی شد.
\v 16 امّا الآن قدمهای مرا می‌شماری؛ و آیا برگناه من پاسبانی نمی‌کنی؟
\v 17 معصیت من در کیسه مختوم است، و خطای مرا مسدود ساخته‌ای.
\v 18 به درستی کوهی که می‌افتد فانی می‌شود و صخره از مکانش منتقل می‌گردد.
\v 19 آب سنگها را می‌ساید، و سیلهایش خاک زمین را می‌برد. همچنین امید انسان را تلف می‌کنی؛
\v 20 بر او تا به ابد غلبه می‌کنی، پس می‌رود. روی او را تغییر می‌دهی و او را رها می‌کنی.
\v 21 پسرانش به عزّت می‌رسند و او نمی‌داند. یا به ذلّت می‌افتند و ایشان را به نظر نمی‌آورد.
\v 22 برای خودش فقط جسد او از درد بی‌تاب می‌شود، و برای خودش جان او ماتم می‌گیرد.