\c 4
\p
\v 1 و الیفاز تیمانی در جواب گفت:
\v 2 اگر کسی جرأت کرده، با تو سخن گوید، آیا تو را ناپسند می‌آید؟ امّا کیست که بتواند از سخن گفتن بازایستد؟
\v 3 اینک بسیاری را ادب آموخته‌ای و دستهای ضعیف را تقویت داده‌ای.
\v 4 سخنان تو لغزنده را استوار داشت، و تو زانوهای لرزنده را تقویت دادی.
\v 5 امّا الآن به تو رسیده است و ملول شده‌ای؛ تو را لمس کرده است و پریشان گشته‌ای.
\v 6 آیا توکّل تو بر تقوای تو نیست؟ و امید تو بر کاملیت رفتار تو نی؟
\v 7 الآن فکر کن! کیست که بی‌گناه هلاک شد؟ و راستان در کجا تلف شدند؟
\v 8 چنانکه من دیدم آنانی که شرارت را شیار می‌کنند و شقاوت را می‌کارند، همان را می‌دروند.
\v 9 از نَفْخِه خدا هلاک می‌شوند و از باد غضب او تباه می‌گردند.
\v 10 غرّش شیر و نعره سَبُع و دندان شیربچه‌ها شکسته می‌شود.
\v 11 شیر نر از نابودن شکار هلاک می‌شود و بچّه‌های شیر ماده پراکنده می‌گردند.
\v 12 سخنی به من در پنهانی رسید، و گوش من صدای نرمی از آن احساس نمود.
\v 13 در تفکّرها از رؤیاهای شب، هنگامی که خواب سنگین بر مردم غالب شود،
\v 14 ترس و لرز بر من مستولی شد که همهٔ استخوانهایم را به جنبش آورد.
\v 15 آنگاه روحی از پیش روی من گذشت، و مویهای بدنم برخاست.
\v 16 در آنجا ایستاد، امّا سیمایش را تشخیص ننمودم. صورتی در پیش نظرم بود. خاموشی بود و آوازی شنیدم‌
\v 17 که آیا انسان به حضور خدا عادل شمرده شود؟ و آیا مرد در نظر خالق خود پاک باشد؟
\v 18 اینک بر خادمان خود اعتماد ندارد، و به فرشتگان خویش، حماقت نسبت می‌دهد.
\v 19 پس چند مرتبه زیاده به ساکنان خانه‌های گلین، که اساس ایشان در غبار است، که مثل بید فشرده می‌شوند!
\v 20 از صبح تا شام خُرد می‌شوند، تا به ابد هلاک می‌شوند و کسی آن را به خاطر نمی‌آورد.
\v 21 آیا طناب خیمهٔ ایشان از ایشان کنده نمی‌شود؟ پس بدون حکمت می‌میرند.