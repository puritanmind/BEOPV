\c 63
\p
\v 1 این کیست که از ادوم با لباس سرخ ازبُصرَه می‌آید؟ یعنی این که به لباس جلیل خود ملبّس است و در قوّت زیاد خویش می‌رود؟ من که به عدالت سخن می‌گویم و برای نجات، زورآور می‌باشم.
\v 2 چرا لباس تو سرخ است و جامه تو مثل کسی که چَرخُشت را پایمال کند؟
\v 3 من چَرخُشت را تنها پایمال نمودم و احدی از قوم‌ها با من نبود و ایشان را به غضب خود پایمال کردم و به حدّت خشم خویش لگد کوب نمودم و خون ایشان به لباس من پاشیده شده، تمامی جامهٔ خود را آلوده ساختم.
\v 4 زیرا که روز انتقام در دل من بود و سال فدیه شدگانم رسیده بود.
\v 5 و نگریستم و اعانت کننده‌ای نبود و تعجّب نمودم زیرا دستگیری نبود. پس بازوی من مرا نجات داد و حدّت خشم من مرا دستگیری نمود.
\v 6 و قوم‌ها را به غضب خود پایمال نموده، ایشان را از حدّت خشم خویش مست ساختم. و خون ایشان را بر زمین ریختم.
\v 7 احسانهای خداوند و تسبیحات خداوند را ذکر خواهم نمود برحسب هر آنچه خداوند برای ما عمل نموده است و به موجب عظمت احسانی که برای خاندان اسرائیل موافق رحمت‌ها و بسیار رأفت خود بجا آورده است.
\v 8 زیرا گفته است، ایشان قوم من و پسرانی که خیانت نخواهند کرد می‌باشند؛ پس نجات‌دهنده ایشان شده است.
\v 9 او در همه تنگیهای ایشان به تنگ آورده شد و فرشته حضور وی ایشان را نجات داد. در محبّت و صبر خود ایشان را فدیه داد و در همهٔ ایّام قدیم، متحمّل ایشان شده، ایشان را برداشت.
\v 10 امّا ایشان عاصی شده، روح قدّوس او را غمگین ساختند، پس برگشته، دشمن ایشان شد و او خود با ایشان جنگ نمود.
\v 11 آنگاه ایّام قدیم و موسی و قوم خویش را بیاد آورد (و گفت) کجاست آنکه ایشان را با شبان گله خود از دریا برآورد و کجا است آنکه روح قدّوس خود را در میان ایشان نهاد؟
\v 12 که بازوی جلیل خود را به دست راست موسی رهبری کرد و آبها را پیش روی ایشان مُنْشَقّ گردانید تا اسم جاودانی برای خویش پیدا کند؟
\v 13 آنکه ایشان را در لجّه‌ها مثل اسب در بیابان رهبری نمود که لغزش نخورند.
\v 14 مثل بهایمی که به درّه فرود می‌روند روح خداوند ایشان را آرامی بخشید، هم چنان قوم خود را رهبری نمودی تا برای خود اسم پرجلال پیدا نمایی.
\v 15 از آسمان بنگر و از مسکن قدّوسیت و جلال خویش نظر افکن. غیرت جبروت تو کجا است؟ جوشش دل و رحمت‌های تو که به من نمودی بازداشته شده است.
\v 16 به درستی که تو پدر ما هستی اگر چه ابراهیم ما را نشناسد و اسرائیل ما را بجا نیاورد، امّا تو ای یهوه، پدر ما و ولّی ما هستی و نام تو از ازل می‌باشد.
\v 17 پس ای خداوند ما را از طریق‌های خود چرا گمراه ساختی و دلهای ما را سخت گردانیدی تا از تو نترسیم. به خاطر بندگانت و قبیله‌های میراث خود رجعت نما.
\v 18 قوم مقدّس تو اندک زمانی آن را متصرّف بودند و دشمنان ما مکان قدس تو را پایمال نمودند.
\v 19 و ما مثل کسانی که تو هرگز بر ایشان حکمرانی نکرده باشی و به نام تو نامیده نشده باشند گردیده‌ایم.