\c 50
\p
\v 1 خداوند چنین می‌گوید، طلاق نامه مادر شما که او را طلاق دادم کجا است؟ یا کیست از طلبکاران من که شما را به او فروختم؟ اینک شما به سبب گناهان خود فروخته شدید و مادر شما به جهت تقصیرهای شما طلاق داده شد.
\v 2 چون آمدم چرا کسی نبود؟ و چون ندا کردم چرا کسی جواب نداد؟ آیا دست من به هیچ وجه کوتاه شده که نتواند نجات دهد یا در من قدرتی نیست که رهایی دهم؟ اینک به عتاب خود دریا را خشک می‌کنم و نهرها را بیابان می‌سازم که ماهی آنها از بی‌آبی متعفّن شود و از تشنگی بمیرد.
\v 3 آسمان را به تاریکی ملبّس می‌سازم و پلاس را پوشش آن می‌گردانم.
\v 4 خداوند یهوه زبان تلامیذ را به من داده است تا بدانم که چگونه خستگان را به کلام تقویت دهم. هر بامداد بیدار می‌کند. گوش مرا بیدار می‌کند تا مثل تلامیذ بشنوم.
\v 5 خداوند یهوه گوش مرا گشود و مخالفت نکردم و به عقب‌برنگشتم.
\v 6 پشت خود را به زنندگان و رخسار خود را به مُوکَنان دادم و روی خود را از رسوایی و آب دهان پنهان نکردم.
\v 7 چونکه خداوند یهوه مرا اعانت می‌کند، پس رسوا نخواهم شد، از این جهت روی خود را مثل سنگ خارا ساختم و می‌دانم که خجل نخواهم گردید.
\v 8 آنکه مرا تصدیق می‌کند نزدیک است. پس کیست که با من مخاصمه نماید تا با هم بایستیم و کیست که بر من دعوی نماید پس او نزدیک من بیاید؟
\v 9 اینک خداوند یهوه مرا اعانت می‌کند؛ پس کیست مرا ملزم سازد؟ همانا همگی ایشان مثل لباس مندرس شده، بید ایشان را خواهد خورد.
\v 10 کیست از شما که از خداوند می‌ترسد و صدای بنده او را می‌شنود؟ هرکه در تاریکی سالک باشد و روشنایی ندارد، او به اسم یهوه توکّل نماید و به خدای خویش اعتماد بکند.
\v 11 هان همهٔ شما که آتش می‌افروزید و کمر خود را به مشعلها می‌بندید، در روشنایی آتش خویش و در مشعلهایی که خود افروخته‌اید سالک باشید، امّا این از دست من به شما خواهد رسید که در اندوه خواهید خوابید.