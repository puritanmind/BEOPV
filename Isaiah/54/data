\c 54
\p
\v 1 ای عاقره‌ای که نزاییده‌ای بسرا! ای که درد زایمان نکشیده‌ای به صدای بلند ترنّم نما و فریاد برآور! زیرا خداوند می‌گوید پسران زن بی‌کس از پسران زن شوهردار زیاده‌اند.
\v 2 مکان خیمهٔ خود را وسیع گردان و پرده‌های مسکن‌های تو پهن بشود دریغ مدار و طنابهای خود را دراز کرده، میخهایت را محکم بساز.
\v 3 زیرا که بطرف راست و چپ منتشر خواهی شد و نسل تو امّت‌ها را تصرّف خواهند نمود و شهرهای ویران را مسکون خواهند ساخت.
\v 4 مترس زیرا که خجل نخواهی شد و مشوّش مشو زیرا که رسوا نخواهی گردید. چونکه خجالت جوانی خویش‌را فراموش خواهی کرد و عار بیوگی خود را دیگر به یاد نخواهی آورد.
\v 5 زیرا که آفریننده تو که اسمش یهوه صبایوت است شوهر تو است، و قدّوس اسرائیل که به خدای تمام جهان مسمّی است ولّی تو می‌باشد.
\v 6 زیرا خداوند تو را مثل زن مهجور و رنجیده دل خوانده است و مانند همسر جوانی که ترک شده باشد. خدای تو این را می‌گوید.
\v 7 زیرا تو را به اندک لحظه‌ای ترک کردم امّا به رحمت‌های عظیم تو را جمع خواهم نمود.
\v 8 و خداوند ولی تو می‌گوید، به جوشش غضبی خود را از تو برای لحظه‌ای پوشانیدم امّا به احسان جاودانی برتو رحمت خواهم فرمود.
\v 9 زیرا که این برای من مثل آبهای نوح می‌باشد. چنانکه قسم خوردم که آبهای نوح بار دیگر بر زمین جاری نخواهد شد، همچنان قسم خوردم که بر تو غضب نکنم و تو را عتاب ننمایم.
\v 10 هرآینه کوه‌ها زایل خواهد شد و تلّها متحرّک خواهد گردید، امّا احسان من از تو زایل نخواهد شد و عهد سلامتی من متحرّک نخواهد گردید. خداوند که بر تو رحمت می‌کند این را می‌گوید.
\v 11 ای رنجانیده و مضطرب شده که تسلّی نیافته‌ای، اینک من سنگهای تو را در سنگ سرمه نصب خواهم کرد و بنیاد تو را در یاقوت زرد خواهم نهاد.
\v 12 و مناره‌های تو را از لعل و دروازه‌هایت را از سنگهای بهرمان و تمامی حدود تو را از سنگهای گران قیمت خواهم ساخت.
\v 13 و همهٔ پسرانت از خداوند تعلیم خواهند یافت و پسرانت را سلامتی عظیم خواهد بود.
\v 14 در عدالت ثابت شده و از ظلم دور مانده،نخواهی ترسید و هم از آشفتگی دور خواهی ماند و به تو نزدیکی نخواهد نمود.
\v 15 همانا جمع خواهند شد امّا نه به اذن من. آنانی که به ضّد تو جمع شوند به سبب تو خواهند افتاد.
\v 16 اینک من آهنگری را که زغال را به آتش دمیده، آلتی برای کار خود بیرون می‌آورد، آفریدم. و من نیز هلاک کننده را برای خراب نمودن آفریدم.
\v 17 هر آلتی که به ضدّ تو ساخته شود، پیش نخواهد برد و هر زبانی را که برای محاکمه به ضدّ تو برخیزد، تکذیب خواهی نمود. این است نصیب بندگان خداوند و عدالت ایشان از جانب من. خداوند می‌گوید.