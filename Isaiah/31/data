\c 31
\p
\v 1 وای بر آنانی که به جهت اعانت به مصر فرود آیند و بر اسبان تکیه نمایند و بر ارابه‌ها، زیرا که زیادند و بر سواران زیرا که بسیار قوّی‌اند، توکّل کنند؛ امّا بسوی قدّوس اسرائیل نظر نکنند و خداوند را طلب ننمایند.
\v 2 و او نیز حکیم است و بلا را می‌آورد و کلام خود را برنخواهد گردانید و به ضدّ خاندان شریران و اعانت بدکاران خواهد برخاست.
\v 3 امّا مصریان انسانند و نه خدا و اسبان ایشان جسدند و نه روح و خداوند دست خود را دراز می‌کند و اعانت‌کننده را لغزان و اعانت کرده شده را افتان گردانیده، هر دو ایشان هلاک خواهند شد.
\v 4 زیرا خداوند به من چنین گفته است، چنانکه شیر و شیر ژیان بر شکار خود غرّش می‌نماید، هنگامی که گروه شبانان بروی جمع شوند و از صدای ایشان نترسیده از غوغای ایشان سر فرو نمی‌آورد، همچنان یهوه صبایوت نزول می‌فرماید تا برای کوه صهیون و تلّ آن جنگ نماید.
\v 5 مثل مرغان که در طیران باشند، همچنان یهوه صبایوت اورشلیم را حمایت خواهد نمود و حمایت کرده، آن را رستگار خواهد ساخت و از آن درگذشته، خلاصی خواهد داد.
\v 6 ای بنی‌اسرائیل، بسوی آن کس که بر وی بی‌نهایت عصیان ورزیده‌اید بازگشت نمایید.
\v 7 زیرا که در آن روز هر کدام از ایشان بتهای نقره و بتهای طلای خود را که دستهای شما آنها را به جهت گناه خویش ساخته است، ترک خواهند نمود.
\v 8 آنگاه آشور به شمشیری که از انسان نباشد خواهد افتاد و تیغی که از انسان نباشد او را هلاک خواهد ساخت و او از شمشیر خواهد گریخت و جوانانش خراج گذار خواهند شد.
\v 9 و صخره او از ترس زایل خواهد شد و سرورانش از عَلَم مبهوت خواهند گردید. یهوه که آتش او در صهیون و کوره وی در اورشلیم است این را می‌گوید.