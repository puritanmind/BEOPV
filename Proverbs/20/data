\c 20
\p
\v 1 شراب استهزا می‌کند و مسکرات عربده می‌آورد، و هر که به آن فریفته شود حکیم نیست.
\v 2 هیبت پادشاه مثل غرّش شیر است، و هر که‌خشم او را به هیجان آورد، به جان خود خطا می‌ورزد.
\v 3 از نزاع دور شدن برای انسان عزّت است، امّا هر مرد احمق مجادله می‌کند.
\v 4 مرد کاهل به سبب زمستان شیار نمی‌کند، لهذا در فصل درو گدایی می‌کند و نمی‌یابد.
\v 5 مشورت در دل انسان آب عمیق است، امّا مرد فهیم آن را می‌کشد.
\v 6 بسیاری کسانند که هر یک احسان خویش را اعلام می‌کنند، امّا مرد امین را کیست که پیدا کند.
\v 7 مرد عادل که به کاملّیت خود رفتار نماید، پسرانش بعد از او خجسته خواهند شد.
\v 8 پادشاهی که بر کرسی داوری نشیند، تمامی بدی را از چشمان خود پراکنده می‌سازد.
\v 9 کیست که تواند گوید، دل خود را پاک ساختم، و از گناه خویش پاک شدم؟
\v 10 سنگهای مختلف و پیمانه‌های مختلف، هر دو آنها نزد خداوند مکروه است.
\v 11 طفل نیز از افعالش شناخته می‌شود، که آیا اعمالش پاک و راست است یا نه.
\v 12 گوش شنوا و چشم بینا، خداوند هر دو آنها را آفریده است.
\v 13 خواب را دوست مدار مبادا فقیر شوی. چشمان خود را باز کن تا از نان سیر گردی.
\v 14 مشتری می‌گوید بد است، بد است، امّا چون رفت آنگاه فخر می‌کند.
\v 15 طلا هست و لعلها بسیار، امّا لبهای معرفت جواهر گرانبها است.
\v 16 جامه آنکس را بگیر که به جهت غریب ضامن است، و او را به رهن بگیر که ضامن بیگانگان است.
\v 17 نان فریب برای انسان لذیذ است، امّا بعددهانش از سنگ‌ریزه‌ها پر خواهد شد.
\v 18 فکرها به مشورت محکم می‌شود، و با حسن تدبیر جنگ نما.
\v 19 کسی که به نمّامی گردش کند، اسرار را فاش می‌نماید؛ لهذا با کسی که لبهای خود را می‌گشاید معاشرت منما.
\v 20 هر که پدر و مادر خود را لعنت کند چراغش در تاریکی غلیظ خاموش خواهد شد.
\v 21 اموالی که اوّلاً به تعجیل حاصل می‌شود، عاقبتش مبارک نخواهد شد.
\v 22 مگو که از بدی انتقام خواهم کشید، بلکه بر خداوند توکّل نما و تو را نجات خواهد داد.
\v 23 سنگهای مختلف نزد خداوند مکروه است، و ترازوهای متقلّب نیکو نیست.
\v 24 قدمهای انسان از خداوند است، پس مرد راه خود را چگونه بفهمد؟
\v 25 شخصی که چیزی را به تعجیل مقدّس می‌گوید، و بعد از نذر کردن استفسار می‌کند، در دام می‌افتد.
\v 26 پادشاه حکیم شریران را پراکنده می‌سازد و چوم را بر ایشان می‌گرداند.
\v 27 روحِ انسان، چراغ خداوند است که تمامی عمقهای دل را تفتیش می‌نماید.
\v 28 رحمت و راستی پادشاه را محافظت می‌کند، و کرسی او به رحمت پایدار خواهد ماند.
\v 29 جلال جوانان قوّت ایشان است، و عزّت پیران موی سفید.
\v 30 ضربهای سخت از بدی پاک می‌کند و تازیانه‌ها به عمق دل فرو می‌رود.