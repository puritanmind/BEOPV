\c 22
\p
\v 1 نیک ‌نامی از ثروت زیاد برتر است، و فیض از نقره و طلا بهتر.
\v 2 ثروتمند و فقیر با هم ملاقات می‌کنند، آفریننده هر دو ایشان خداوند است.
\v 3 مرد زیرک، بلا را می‌بیند و خویشتن را مخفی می‌سازد و جاهلان می‌گذرند و در عقوبت گرفتار می‌شوند.
\v 4 جزای تواضع و خداترسی، دولت و جلال و حیات است.
\v 5 خارها و دامها در راه کجروان است، امّا هر که جان خود را نگاه دارد از آنها دور می‌شود.
\v 6 طفل را در راهی که باید برود تربیت نما، و چون پیر هم شود از آن انحراف نخواهد ورزید.
\v 7 توانگر بر فقیر تسلّط دارد، و مدیون غلام طلب‌کار می‌باشد.
\v 8 هر که ظلم بکارد بلا خواهد دروید، و عصای غضبش زایل خواهد شد.
\v 9 شخصی که نظر او باز باشد، مبارک خواهد بود، زیرا که از نان خود به فقرا می‌دهد.
\v 10 استهزاکننده را دور نما و نزاع رفع خواهد شد، و مجادله و خجالت ساکت خواهد گردید.
\v 11 هر که طهارت دل را دوست دارد و لبهای ظریف دارد، پادشاه دوست او می‌باشد.
\v 12 چشمان خداوند معرفت را نگاه می‌دارد و سخنان خیانتکاران را باطل می‌سازد.
\v 13 مرد کاهل می‌گوید شیر بیرون است، و در کوچه‌ها کشته می‌شوم.
\v 14 دهان زنان بیگانه چاه عمیق است، و هر که مغضوب خداوند باشد، در آن خواهد افتاد.
\v 15 حماقت در دل طفل بسته شده است، امّا چوب تأدیب آن را از او دور خواهد کرد.
\v 16 هر که بر فقیر برای فایده خویش ظلم نماید، و هر که به ثروتمندان ببخشد البتّه محتاج خواهد شد.
\v 17 گوش خود را فرا داشته، کلام حکما را بشنو، و دل خود را به تعلیم من مایل گردان،
\v 18 زیرا پسندیده است که آنها را در دل خود نگاه داری، و بر لبهایت جمیعاً ثابت مانَدْ؛
\v 19 تا اعتماد تو بر خداوند باشد. امروز تو را تعلیم دادم.
\v 20 آیا امور شریف را برای تو ننوشتم؟ شامل بر مشورت معرفت؛
\v 21 تا قانون کلام راستی را اعلام نمایم، و تو کلام راستی را نزد فرستندگان خود پس ببری؟
\v 22 فقیر را از آن جهت که ذلیل است تاراج منما، و فقیر را در دربار، ستم مرسان،
\v 23 زیرا خداوند دعوی ایشان را فیصل خواهد نمود، و جان تاراج‌کنندگان ایشان را به تاراج خواهد داد.
\v 24 با مرد تندخو معاشرت مکن، و با شخص کج‌خلق همراه مباش،
\v 25 مبادا راه‌های او را آموخته شوی و جان خود را در دام گرفتار سازی.
\v 26 از جمله آنانی که دست می‌دهند مباش و نه از آنانی که برای قرضها ضامن می‌شوند.
\v 27 اگر چیزی نداری که ادا نمایی پس چرا بستر تو را از زیرت بردارد.
\v 28 حدّ قدیمی را که پدرانت قرار داده‌اند منتقل مساز.
\v 29 آیا مردی را که در شغل خویش ماهر باشد می‌بینی؟ او در حضور پادشاهان خواهد ایستاد،پیش پست‌فطرتان نخواهد ایستاد.