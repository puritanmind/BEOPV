\c 5
\p
\v 1 ای پسر من، به حکمت من توجّه نما، و گوش خود را به فطانت من فراگیر،
\v 2 تا تدابیر را محافظت نمایی، و لبهایت معرفت را نگاه دارد.
\v 3 زیرا که لبهای زن اجنبی عسل را می‌چکاند، و دهان او از روغن ملایم‌تر است.
\v 4 امّا آخر او مثل اَفْسَنتین تلخ است و بُرنده مثل شمشیر دودم.
\v 5 پاهایش به مرگ فرو می‌رود، و قدمهایش به هاویه متمّسک می‌باشد.
\v 6 به طریق حیات هرگز سالک نخواهد شد. قدمهایش آواره شده است و او نمی‌داند.
\v 7 و الآن ای پسرانم مرا بشنوید، و از سخنان دهانم انحراف مورزید.
\v 8 طریق خود را از او دور ساز، و به در خانه او نزدیک مشو.
\v 9 مبادا عنفوان جوانی خود را به دیگران بدهی، و سالهای خویش را به ستم‌کیشان.
\v 10 و غریبان از اموال تو سیر شوند، و ثمره محنت تو به خانه بیگانه رود.
\v 11 که در عاقبتِ خود نوحه‌گری نمایی، هنگامی که گوشت و بدنت فانی شده باشد،
\v 12 و گویی چرا ادب را مکروه داشتم، و دل من تنبیه را خوار شمرد،
\v 13 و آوازمرشدان خود را نشنیدم، و به معلّمان خود گوش ندادم.
\v 14 نزدیک بود که هر گونه بدی را مرتکب شوم، در میان قوم و جماعت.
\v 15 آب را از منبع خود بنوش، و نهرهای جاری را از چشمه خویش.
\v 16 جویهای تو بیرون خواهد ریخت، و نهرهای آب در شوارع عام،
\v 17 و از آنِ خودت به تنهایی خواهد بود، و نه از آنِ غریبان با تو.
\v 18 چشمه تو مبارک باشد، و از زن جوانی خویش مسرور باش،
\v 19 مثل غزال محبوب و آهوی جمیل. پستانهایش تو را همیشه خرّم سازد، و از محبّت او دائماً محفوظ باش.
\v 20 امّا ای پسر من، چرا از زن بیگانه فریفته شوی؟ و سینه زن غریب را در بر گیری؟
\v 21 زیرا که راه‌های انسان در مدّنظر خداوند است، و تمامی راه‌های وی را می‌سنجد.
\v 22 تقصیرهای شریر او را گرفتار می‌سازد، و به بندهای گناهان خود بسته می‌شود.
\v 23 او بدون ادب خواهد مرد، و به حماقت بسیار خویش تلف خواهد گردید.