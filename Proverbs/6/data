\c 6
\p
\v 1 ای پسرم، اگر برای همسایه خود ضامن شده، و به جهت شخص بیگانه دست داده باشی،
\v 2 و از سخنان دهان خود در دام افتاده، و از سخنان دهانت گرفتار شده باشی،
\v 3 پس ای پسر من، این را بکن و خویشتن را رهایی ده چونکه به دست همسایه‌ات افتاده‌ای. برو و خویشتن را فروتن ساز و از همسایه خود التماس نما.
\v 4 خواب را به چشمان خود راه مده، و نه پینکی را به مژگان خویش.
\v 5 مثل آهو خویشتن را از کمند و مانند گنجشک از دست صیاد خلاص کن.
\v 6 ای شخص کاهل نزد مورچه برو، و در راه‌های او تأمّل کن و حکمت را بیاموز،
\v 7 که وی را پیشوایی نیست و نه سرور و نه حاکمی.
\v 8 امّا خوراک خود را تابستان مهیّا می‌سازد و آذوقه خویش را در فصل درو جمع می‌کند.
\v 9 ای کاهل، تا به چند خواهی خوابید و از خواب خود کی خواهی برخاست؟
\v 10 اندکی خفت و اندکی خواب، و اندکی بر هم نهادن دستها به جهت خواب.
\v 11 پس فقر مثل راهزن بر تو خواهد آمد، و نیازمندی بر تو مانند مرد مسلّح.
\v 12 مرد لئیم و مرد زشت‌خوی، با اعوجاج دهان رفتار می‌کند.
\v 13 با چشمان خود غمزه می‌زند و با پاهای خویش حرف می‌زند. با انگشتهای خویش اشاره می‌کند.
\v 14 در دلش دروغها است و پیوسته شرارت را اختراع می‌کند. نزاعها را می‌پاشد.
\v 15 بنابراین مصیبت بر او ناگهان خواهد آمد. در لحظه‌ای خُرد خواهد شد و شفا نخواهد یافت.
\v 16 شش چیز است که خداوند از آنها نفرت دارد، بلکه هفت چیز که نزد جان وی مکروه است.
\v 17 چشمان متکّبر و زبان دروغگو؛ و دستهایی که خون بی‌گناه را می‌ریزد؛
\v 18 دلی که تدابیر فاسد را اختراع می‌کند؛ پاهایی که در زیان‌کاری تیزرو می‌باشند؛
\v 19 شاهد دروغگو که به کذب متکلّم شود؛ و کسی که در میان برادران نزاعها بپاشد.
\v 20 ای پسر من اوامر پدر خود را نگاه دار و تعلیم مادر خویش را ترک منما.
\v 21 آنها را بر دل خود دائماً ببند، و آنها را بر گردن خویش بیاویز.
\v 22 حینی که به راه می‌روی تو را هدایت خواهدنمود، و حینی که می‌خوابی بر تو دیده‌بانی خواهد کرد، و وقتی که بیدار شوی با تو مکالمه خواهد نمود.
\v 23 زیرا که احکام (ایشان) چراغ و تعلیم (ایشان) نور است، و توبیخ تدبیرآمیز طریق حیات است.
\v 24 تا تو را از زن خبیثه نگاه دارد، و از چاپلوسی زبانِ زنِ بیگانه.
\v 25 در دلت مشتاق جمال وی مباش، و از پلکهایش فریفته مشو،
\v 26 زیرا که به سبب زن فاحشه، شخص برای یک قرص نان محتاج می‌شود، و زن مرد دیگر، جان گرانبها را صید می‌کند.
\v 27 آیا کسی آتش را در آغوش خود بگیرد و جامه‌اش سوخته نشود؟
\v 28 یا کسی بر اخگرهای سوزنده راه رود و پاهایش سوخته نگردد؟
\v 29 همچنین است کسی که نزد زن همسایه خویش داخل شود، زیرا هر که او را لمس نماید بی‌گناه نخواهد ماند.
\v 30 دزد را اهانت نمی‌کنند اگر دزدی کند تا جان خود را سیر نماید وقتی که گرسنه باشد.
\v 31 امّا اگر گرفته شود، هفت چندان ردّ خواهد نمود و تمامی اموال خانه خود را خواهد داد.
\v 32 امّا کسی که با زنی زنا کند، ناقص‌العقل است و هر که چنین عمل نماید، جان خود را هلاک خواهد ساخت.
\v 33 او ضرب و رسوایی خواهد یافت، و ننگ او محو نخواهد شد.
\v 34 زیرا که غیرت، شدّت خشم مرد است و در روز انتقام، شفقت نخواهد نمود.
\v 35 بر هیچ کفّاره‌ای نظر نخواهد کرد و هر چند عطایا را زیاده کنی، قبول نخواهد نمود.
