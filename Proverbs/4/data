\c 4
\p
\v 1 ای پسران، تأدیب پدر را بشنوید و گوش دهید تا فطانت را بفهمید،
\v 2 چونکه تعلیم نیکو به شما می‌دهم. پس شریعت مرا ترک منمایید.
\v 3 زیرا که من برای پدر خود پسر بودم، و در نظر مادرم عزیز و یگانه.
\v 4 و او مرا تعلیم داده، می‌گفت، دل تو به سخنان من متمّسک شود، و اوامر مرا نگاه دار تا زنده بمانی.
\v 5 حکمت را تحصیل نما و فهم را پیدا کن. فراموش مکن و ازکلمات دهانم انحراف مورز.
\v 6 آن را ترک منما که تو را محافظت خواهد نمود. آن را دوست دار که تو را نگاه خواهد داشت.
\v 7 حکمت از همه چیز اصلی‌تر است. پس حکمت را تحصیل نما و به هر آنچه تحصیل نموده باشی، فهم را تحصیل کن.
\v 8 آن را محترم دار، و تو را بلند خواهد ساخت. و اگر او را در آغوش بکشی تو را معظّم خواهد گردانید.
\v 9 بر سر تو تاج زیبایی خواهد نهاد. و افسر جلال به تو عطا خواهد نمود.
\v 10 ای پسر من بشنو و سخنان مرا قبول نما، که سالهای عمرت بسیار خواهد شد.
\v 11 راه حکمت را به تو تعلیم دادم، و به راه‌های راستی تو را هدایت نمودم.
\v 12 چون در راه بروی قدمهای تو تنگ نخواهد شد، و چون بدوی لغزش نخواهی خورد.
\v 13 ادب را به چنگ آور و آن را فرو مگذار. آن را نگاه دار زیرا که حیات تو است.
\v 14 به راه شریران داخل مشو، و در طریق گناهکاران سالک مباش.
\v 15 آن را ترک کن و به آن گذر منما، و از آن اجتناب کرده، بگذر.
\v 16 زیرا که ایشان تا بدی نکرده باشند، نمی‌خوابند و اگر کسی را نلغزانیده باشند، خواب از ایشان منقطع می‌شود.
\v 17 چونکه نان شرارت را می‌خورند، و شراب ظلم را می‌نوشند.
\v 18 امّا طریق عادلان مثل نور مشرق است که تا نهار کامل روشنایی آن در تزاید می‌باشد.
\v 19 و امّا طریق شریران مثل تاریکی غلیظ است، و نمی‌دانند که از چه چیز می‌لغزند.
\v 20 ای پسر من، به سخنان من توجّه نما و گوش خود را به کلمات من فرا گیر.
\v 21 آنها از نظر تو دور نشود. آنها را در اندرون دل خود نگاه دار.
\v 22 زیرا هر که آنها را بیابد برای او حیات است، و برای‌تمامی جسد او شفا می‌باشد.
\v 23 دل خود را به حفظ تمام نگاه دار، زیرا که مخرج‌های حیات از آن است.
\v 24 دهان دروغگو را از خود بینداز، و لبهای کج را از خویشتن دور نما.
\v 25 چشمانت به استقامت نگران باشد، و مژگانت پیش روی تو راست باشد.
\v 26 طریق پاهای خود را هموار بساز، تا همه راه‌های تو مستقیم باشد.
\v 27 به طرف راست یا چپ منحرف مشو، و پای خود را از بدی نگاه دار.