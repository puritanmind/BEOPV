\c 6
\s پخش خوراک بین پنج هزار نفر
\p
\v 1 و بعد از آن عیسی به آن طرف دریای جلیل که دریای طِبِریه باشد، رفت.
\v 2 و جمعیتی بسیار از پی او آمدند زیرا آن معجزاتی را که به مریضان می‌نمود، می‌دیدند.
\v 3 آنگاه عیسی به کوهی برآمده، با شاگردان خود در آنجا بنشست.
\v 4 و فِصَح که عید یهود باشد، نزدیک بود.
\p
\v 5 پس عیسی چشمان خود را بلند کرده، دید که جمعیتی بسیار به طرف او می‌آیند. به فیلیپُس گفت، از کجا نان بخریم تا اینها بخورند؟
\v 6 و این را از روی امتحان به او گفت، زیرا خود می‌دانست چه باید کرد.
\v 7 فیلیپُس او را جواب داد که، دویست دینار نان، اینها را کفایت نکند تا هر یک اندکی بخورند!
\p
\v 8 یکی از شاگردانش که آندریاس برادر شَمعون پِطرُس باشد، به وی گفت،
\v 9 در اینجا پسری است که پنج نان جو و دو ماهی دارد. امّا اینها چه هستند برای این همه؟
\v 10 عیسی گفت، مردم را بنشانید. و در آن مکان، سبزهٔ بسیار بود، و آن گروه قریب به پنج هزار مرد بودند که نشستند.
\p
\v 11 عیسی نانها را گرفته و شکر نموده، به شاگردان داد و شاگردان به نشستگان دادند؛ و همچنین از دو ماهی نیز به قدری که خواستند.
\v 12 و چون سیر گشتند، به شاگردان خود گفت، پاره‌های باقی‌مانده را جمع کنید تا چیزی تباه نشود.
\v 13 پس جمع کردند و از پاره‌های پنج نان جو که از آنهایی که خورده بودند زیاده آمده بود، دوازده سبد پر کردند.
\p
\v 14 و چون مردمان این معجزه را که از عیسی صادر شده بود دیدند، گفتند که، این در حقیقت همان پیامبری است که باید در جهان بیاید!
\v 15 و امّا عیسی چون دانست که می‌خواهند بیایند و او را به زور برده، پادشاه سازند، باز تنها به کوه برآمد.
\s عیسی بر دریا راه می‌رود
\p
\v 16 و چون شب شد، شاگردانش به جانب دریا پایین رفتند،
\v 17 و به کشتی سوار شده، به آن طرف دریا به کَفَرناحوم روانه شدند. و چون تاریک شد عیسی هنوز نزد ایشان نیامده بود.
\v 18 و دریا بواسطهٔ وزیدن باد شدید به تلاطم آمد.
\v 19 پس وقتی که قریب به بیست و پنج یا سی \f + \fp یونانی اِستادیا، حدود به دویست متر. بیست و پنج یا سی تیرپرتاب حدود پنج یا شش کیلومتر.\f*پرتاب‌تیر پارو زدند، عیسی را دیدند که بر روی دریا راه رفته، نزدیک کشتی می‌آید. پس ترسیدند.
\v 20 او بدیشان گفت، من هستم، مترسید!
\v 21 و چون می‌خواستند او را در کشتی بیاورند، بی‌درنگ کشتی به آن زمینی که عازم آن بودند رسید.
\s نان حیات
\p
\v 22 بامدادان گروهی که به آن طرف دریا ایستاده بودند، دیدند که هیچ قایقی نبود غیر از آن که شاگردان او داخل آن شده بودند و عیسی با شاگردان خود داخل آن قایق نشده، بلکه شاگردانش تنها رفته بودند.
\v 23 امّا قایقهای دیگر از طِبِریه آمد، نزدیک به آنجایی که نان خورده بودند، بعد از آنکه خداوند شکر گفته بود.
\v 24 پس چون آن گروه دیدند که عیسی و شاگردانش در آنجا نیستند، ایشان نیز به کشتیها سوار شده، در طلب عیسی به کَفَرناحوم آمدند.
\v 25 و چون او را در آن طرف دریا یافتند، بدو گفتند، ای استاد کی به اینجا آمدی؟
\p
\v 26 عیسی در جواب ایشان گفت، آمین، آمین، به شما می‌گویم که، مرا می‌طلبید نه به‌سبب معجزاتی که دیدید، بلکه به‌سبب آن نان که خوردید و سیر شدید.
\v 27 برای خوراک فانی زحمت نکشید، بلکه برای خوراکی که تا حیات جاودانی باقی است که پسر انسان آن را به شما عطا خواهد کرد، زیرا خدای پدر بر او مهر زده است.
\p
\v 28 بدو گفتند، چه کنیم تا اعمال خدا را بجا آورده باشیم؟
\v 29 عیسی در جواب ایشان گفت، عمل خدا این است که به آن کسی که او فرستاد، ایمان بیاورید.
\v 30 بدو گفتند، چه معجزه‌ای نشان می‌دهی تا آن را دیده به تو ایمان آوریم؟ چه کار می‌کنی؟
\v 31 پدران ما در بیابان مَنّا را خوردند، چنانکه مکتوب است که، از آسمان بدیشان نان عطا کرد تا بخورند.
\p
\v 32 عیسی بدیشان گفت، آمین، آمین، به شما می‌گویم که، موسی نان را از آسمان به شما نداد، بلکه پدر من نان حقیقی را از آسمان به شما می‌دهد.
\v 33 زیرا که نان خدا آن است که از آسمان نازل شده، به جهان حیات می‌بخشد.
\v 34 آنگاه بدو گفتند، ای خداوند این نان را پیوسته به ما بده.
\p
\v 35 عیسی بدیشان گفت، من نان حیات هستم. کسی که نزد من آید، هرگز گرسنه نشود و هر که به من ایمان آوَرَد، هرگز تشنه نگردد.
\v 36 امّا به شما گفتم که مرا هم دیدید و ایمان نیاوردید.
\v 37 هر آنچه پدر به من عطا کند، به جانب من آید، و هر که به جانب من آید، او را هرگز بیرون نخواهم نمود.
\v 38 زیرا از آسمان نزول کردم نه تا به ارادهٔ خود عمل کنم، بلکه به ارادهٔ فرستندهٔ خود.
\v 39 و ارادهٔ پدری که مرا فرستاد این است که از آنچه به من عطا کرد، چیزی را از دست ندهم، بلکه در روز بازپسین آن را برخیزانم.
\v 40 و ارادهٔ فرستندهٔ من این است که هر که پسر را دید و بدو ایمان آورد، حیات جاودانی داشته باشد و من در روز بازپسین او را خواهم برخیزانید.
\p
\v 41 پس یهودیان دربارهٔ او همهمه کردند زیرا گفته بود، من هستم آن نانی که از آسمان نازل شد.
\v 42 و گفتند، آیا این عیسی پسر یوسف نیست که ما پدر و مادر او را می‌شناسیم؟ پس چگونه می‌گوید که، از آسمان نازل شدم؟
\p
\v 43 عیسی در جواب ایشان گفت، با یکدیگر همهمه مکنید.
\v 44 کسی نمی‌تواند نزد من آید، مگر آنکه پدری که مرا فرستاد او را جذب کند و من در روز بازپسین او را خواهم برخیزانید.
\v 45 در انبیا مکتوب است که، همه از خدا تعلیم خواهند یافت. پس هر که از پدر شنید و تعلیم یافت نزد من می‌آید.
\v 46 نه اینکه کسی پدر را دیده باشد، جز آن کسی که از جانب خداست، او پدر را دیده است.
\v 47 آمین، آمین، به شما می‌گویم، هر که به من ایمان آورد، حیات جاودانی دارد.
\v 48 من نان حیات هستم.
\v 49 پدران شما در بیابان مَنّا را خوردند و مردند.
\v 50 این نانی است که از آسمان نازل شد تا هر که از آن بخورد نمیرد.
\v 51 من هستم آن نان زنده که از آسمان نازل شد. اگر کسی از این نان بخورد تا به ابد زنده خواهد ماند و نانی که من عطا می‌کنم بدن من است که آن را برای حیات جهان می‌بخشم.
\p
\v 52 پس یهودیان با یکدیگر مخاصمه کرده، می‌گفتند، چگونه این شخص می‌تواند بدن خود را به ما دهد تا بخوریم؟
\v 53 عیسی بدیشان گفت، آمین، آمین، به شما می‌گویم، اگر بدن پسر انسان را نخورید و خون او را ننوشید، در خود حیات ندارید.
\v 54 و هر که بدن مرا خورد و خون مرا نوشید، حیات جاودانی دارد و من در روز آخر او را خواهم برخیزانید.
\v 55 زیرا که بدن من، خوردنی حقیقی و خون من، آشامیدنی حقیقی است.
\v 56 پس هر که بدن مرا می‌خورَد و خون مرا می‌نوشد، در من می‌ماند و من در او.
\v 57 چنانکه پدرِ زنده مرا فرستاد و من به‌سبب پدر زنده هستم، همچنین کسی که مرا بخورد او نیز به‌سبب من زنده می‌شود.
\v 58 این است نانی که از آسمان نازل شد، نه همچنان که پدران شما مَنّا را خوردند و مردند؛ بلکه هر که این نان را بخورد تا به ابد زنده ماند.
\p
\v 59 این سخن را وقتی که در کَفَرناحوم تعلیم می‌داد، در کنیسه گفت.
\v 60 آنگاه بسیاری از شاگردان او چون این را شنیدند گفتند، این کلام سخت است! که می‌تواند آن را بشنود؟
\v 61 چون عیسی در خود دانست که شاگردانش در این امر همهمه می‌کنند، بدیشان گفت، آیا این شما را لغزش می‌دهد؟
\v 62 پس اگر پسر انسان را بینید که به جایی که اوّل بود صعود می‌کند [چه]؟
\v 63 روح است که زنده می‌کند و امّا از جسم فایده‌ای نیست. کلامی که من به شما می‌گویم، روح و حیات است.
\v 64 امّا بعضی از شما هستند که ایمان نمی‌آورند. زیرا که عیسی از ابتدا می‌دانست چه کسانی هستند که ایمان نمی‌آورند و کیست که او را تسلیم خواهد کرد.
\v 65 پس گفت، از این سبب به شما گفتم که کسی نزد من نمی‌تواند بیاید، مگر آنکه پدر من، آن را بدو عطا کند.
\s اعتراف پطرس
\p
\v 66 در همان وقت بسیاری از شاگردان او برگشته، دیگر با او همراهی نکردند.
\v 67 آنگاه عیسی به آن دوازده گفت، آیا شما نیز می‌خواهید بروید؟
\v 68 شَمعون پِطرُس به او جواب داد، خداوندا نزد که برویم؟ کلمات حیات جاودانی نزد تو است.
\v 69 و ما ایمان آورده و شناخته‌ایم که تو مسیح پسر خدای زنده هستی.
\v 70 عیسی بدیشان جواب داد، آیا من شما دوازده را برنگزیدم؟ و حال آنکه یکی از شما ابلیسی است.
\v 71 و این را دربارهٔ یهودا پسر شَمعون اِسْخَریوطی گفت، زیرا او بود که می‌بایست تسلیم‌کنندهٔ وی بشود و یکی از آن دوازده بود.