\c 13
\s عیسی پاهای شاگردان را می‌شوید
\p
\v 1 و قبل از عید فِصَح، چون عیسی دانست که ساعت او رسیده است تا از این جهان به جانب پدر برود، کسان خود را که در این جهان محبّت می‌نمود، ایشان را تا به آخر محبّت نمود.
\p
\v 2 و چون شام به پایان رسید و ابلیس پیش از آن در دل یهودا پسر شَمعون اِسْخَریوطی نهاده بود که او را تسلیم کند،
\v 3 عیسی با اینکه می‌دانست که پدر همه چیز را به دست او داده است و از نزد خدا آمده و به جانب خدا می‌رود،
\v 4 از شام برخاست و جامهٔ خود را بیرون کرد و دستمالی گرفته، به کمر بست.
\v 5 پس آب در لگن ریخته، شروع کرد به شستن پاهای شاگردان و خشکانیدن آنها با دستمالی که بر کمر داشت.
\p
\v 6 پس چون به شَمعون پِطرُس رسید، او به وی گفت، ای آقا تو پاهای مرا می‌شویی؟
\v 7 عیسی در جواب وی گفت، آنچه من می‌کنم الآن تو نمی‌دانی، امّا بعد خواهی فهمید.
\v 8 پِطرُس به او گفت، پاهای مرا هرگز نخواهی شست. عیسی او را جواب داد، اگر تو را نشویم تو را با من سهمی نیست.
\v 9 شَمعون پِطرُس بدو گفت، ای آقا نه پاهای مرا و بس، بلکه دستها و سر مرا نیز.
\v 10 عیسی بدو گفت، کسی که شسته شده نیازی ندارد مگر به شستن پاها، بلکه تمام او پاک است. و شما پاک هستید امّا نه همه.
\v 11 زیرا که تسلیم‌کنندهٔ خود را می‌دانست و از این جهت گفت، همگی شما پاک نیستید.
\p
\v 12 و چون پاهای ایشان را شست، لباس خود را گرفته، باز بنشست و بدیشان گفت، آیا فهمیدید آنچه به شما کردم؟
\v 13 شما مرا استاد و آقا می‌خوانید و خوب می‌گویید زیرا که چنین هستم.
\v 14 پس اگر من که آقا و معلّم هستم، پاهای شما را شستم، بر شما نیز واجب است که پاهای یکدیگر را بشویید.
\v 15 زیرا به شما نمونه‌ای دادم تا چنانکه من با شما کردم، شما نیز بکنید.
\v 16 آمین، آمین، به شما می‌گویم، غلام بزرگتر از آقای خود نیست و نه فرستاده از فرستندهٔ خود.
\v 17 هرگاه این را دانستید، خوشابه‌حال شما اگر آن را به عمل آورید.
\p
\v 18 دربارهٔ همهٔ شما نمی‌گویم؛ من آنانی را که برگزیده‌ام می‌شناسم، امّا تا کتاب برآورده شود، آنکه با من نان می‌خورد، پاشنهٔ خود را بر من بلند کرده است.
\v 19 الآن قبل از وقوع آن به شما می‌گویم تا زمانی که واقع شود باور کنید که من هستم.
\v 20 آمین، آمین، به شما می‌گویم، هر که قبول کند کسی را که می‌فرستم، مرا قبول کرده، و آنکه مرا قبول کند، فرستندهٔ مرا قبول کرده باشد.
\s خیانتکار
\p
\v 21 چون عیسی این را گفت، در روح مضطرب گشت و شهادت داده، گفت، آمین، آمین، به شما می‌گویم که، یکی از شما مرا تسلیم خواهد کرد.
\v 22 پس شاگردان به یکدیگر نگاه می‌کردند و حیران می‌بودند که این را دربارهٔ که می‌گوید.
\v 23 و یکی از شاگردان او بود که به آغوش عیسی تکیه می‌زد و عیسی او را محبّت می‌نمود؛
\v 24 شَمعون پِطرُس بدو اشاره کرد که بپرسد دربارهٔ که این را گفت.
\v 25 پس او بر سینهٔ عیسی تکیه زده، بدو گفت، خداوندا کدام است؟
\v 26 عیسی جواب داد، آن است که من لقمه را فرو برده، بدو می‌دهم. پس لقمه را فرو برده، به یهودای اِسْخَریوطی پسر شَمعون داد.
\v 27 بعد از لقمه، شیطان در او داخل گشت. آنگاه عیسی به وی گفت، آنچه می‌کنی، به زودی بکن.
\v 28 امّا هیچ‌یک از آنهایی که نشسته بودند این سخن را نفهمیدند که برای چه بدو گفت.
\v 29 زیرا که بعضی گمان بردند که چون کیف پول نزد یهودا بود، عیسی وی را فرمود که، چیزهایی که ما برای عید لازم داریم را بخر؛ یا آنکه چیزی به فقرا بدهد.
\v 30 پس او لقمه را گرفته، بلافاصله بیرون رفت و شب بود.
\p
\v 31 چون بیرون رفت عیسی گفت، اینک پسر انسان جلال یافت و خدا در او جلال یافت.
\v 32 و اگر خدا در او جلال یافت، هرآینه خدا او را در خود جلال خواهد داد و به زودی او را جلال خواهد داد.
\p
\v 33 ای فرزندان، اندک زمانی دیگر با شما هستم و مرا طلب خواهید کرد؛ و همچنان که به یهودیان گفتم، جایی که می‌روم شما نمی‌توانید آمد، الآن نیز به شما می‌گویم.
\v 34 به شما حکمی تازه می‌دهم که یکدیگر را محبّت نمایید، چنانکه من شما را محبّت نمودم تا شما نیز یکدیگر را محبّت نمایید.
\v 35 با همین همه خواهند فهمید که شاگرد من هستید، اگر یکدیگر را محبّت داشته باشید.
\p
\v 36 شَمعون پِطرُس به وی گفت، ای آقا کجا می‌روی؟ عیسی جواب داد، جایی که می‌روم، الآن نمی‌توانی از عقب من بیایی، امّا در آخر از عقب من خواهی آمد.
\v 37 پِطرُس بدو گفت، ای آقا برای چه الآن نتوانم از عقب تو بیایم؟ جان خود را در راه تو خواهم نهاد.
\v 38 عیسی به او جواب داد، آیا جان خود را در راه من می‌نهی؟ آمین آمین به تو می‌گویم، خروس بانگ نخواهد زد، تا تو سه بار مرا انکار نکرده باشی.