\c 8
\p
\v 1 امّا عیسی به کوه زیتون رفت.
\v 2 و بامدادان باز به معبد آمد و چون همهٔ قوم نزد او آمدند نشسته، ایشان را تعلیم می‌داد.
\p
\v 3 که ناگاه کاتبان و فریسیان زنی را که در زنا گرفته شده بود، پیش او آوردند و او را در میان برپا داشته،
\v 4 بدو گفتند: ای استاد، این زن در حین عمل زنا گرفته شد.
\v 5 و موسی در شریعت به ما حکم کرده است، که چنین زنان سنگسار شوند. امّا تو چه می‌گویی؟
\v 6 و این را از روی امتحان بدو گفتند تا او را متهم سازند. امّا عیسی سر به زیر افکنده، با انگشت خود بر روی زمین می‌نوشت، انگار که توجّه نداشت.
\v 7 و چون در سؤال کردن اصرار می‌نمودند، راست شده، بدیشان گفت: هر که از شما گناه ندارد اوّل بر او سنگ اندازد.
\v 8 و باز سر به زیر افکنده، بر زمین می‌نوشت.
\v 9 پس چون شنیدند، در باطن خود ملزم شده، از مشایخ شروع کرده تا به آخر، یک یک بیرون رفتند و عیسی تنها باقی ماند با آن زن که در میان ایستاده بود.
\v 10 پس عیسی چون راست شد و غیر از زن کسی را ندید، بدو گفت: ای زن آن مدّعیان تو کجا هستند؟ آیا هیچ‌کس تو را محکوم نکرد؟
\v 11 گفت، هیچ‌کس ای آقا. عیسی گفت، من هم بر تو حکم نمی‌دهم. برو دیگر گناه مکن.
\s نور عالم
\p
\v 12 پس عیسی باز بدیشان خطاب کرده، گفت: من نور عالم هستم. کسی که مرا پیروی کند، در تاریکی راه نخواهند رفت، بلکه نور حیات را یابد.
\p
\v 13 آنگاه فریسیان بدو گفتند: تو بر خود شهادت می‌دهی، پس شهادت تو راست نیست.
\v 14 عیسی در جواب ایشان گفت: هرچند من بر خود شهادت می‌دهم، شهادت من راست است، زیرا که می‌دانم از کجا آمده‌ام و به کجا خواهم رفت. امّا شما نمی‌دانید از کجا آمده‌ام و به کجا می‌روم.
\v 15 شما به‌حسب جسم حکم می‌کنید، امّا من بر هیچ‌کس حکم نمی‌کنم.
\v 16 و اگر من حکم دهم، حکم من راست است، از آنرو که تنها نیستم، بلکه من و پدری که مرا فرستاد.
\v 17 و نیز در شریعت شما مکتوب است که، شهادت دو کس حق است.
\v 18 من بر خود شهادت می‌دهم و پدری که مرا فرستاد نیز برای من شهادت می‌دهد.
\p
\v 19 بدو گفتند: پدر تو کجا است؟ عیسی جواب داد که، نه مرا می‌شناسید و نه پدر مرا. اگر مرا می‌شناختید پدر مرا نیز می‌شناختید.
\p
\v 20 و این کلام را عیسی در خزانه گفت: وقتی که در معبد تعلیم می‌داد؛ و هیچ‌کس او را نگرفت بجهت آنکه ساعت او هنوز نرسیده بود.
\p
\v 21 باز عیسی بدیشان گفت: من می‌روم و مرا طلب خواهید کرد و در گناهان خود خواهید مرد و جایی که من می‌روم شما نمی‌توانید آمد.
\v 22 یهودیان گفتند: آیا خود را خواهد کشت، که می‌گوید به جایی خواهم رفت که شما نمی‌توانید آمد؟
\p
\v 23 ایشان را گفت: شما از پایین می‌باشید، من از بالا. شما از این جهان هستید، امّا من از این جهان نیستم.
\v 24 از این جهت به شما گفتم که در گناهان خود خواهید مرد، زیرا اگر باور نکنید که من هستم، در گناهان خود خواهید مرد.
\p
\v 25 بدو گفتند: تو کیستی؟ عیسی بدیشان گفت: همانم که از اوّل نیز به شما گفتم.
\v 26 من چیزهای بسیار دارم که دربارهٔ شما بگویم و حکم کنم. امّا آنکه مرا فرستاد حقّ است و من آنچه از او شنیده‌ام، به جهان می‌گویم.
\v 27 ایشان نفهمیدند که بدیشان دربارهٔ پدر سخن می‌گوید.
\p
\v 28 عیسی بدیشان گفت: وقتی که پسرِ انسان را بلند کردید، آن وقت خواهید دانست که من هستم و از خود کاری نمی‌کنم، بلکه به آنچه پدرم مرا تعلیم داد، سخن می‌گویم.
\v 29 و او که مرا فرستاد، با من است و پدر مرا تنها نگذارده است زیرا که من همیشه کارهای پسندیدهٔ او را بجا می‌آورم.
\s عیسی بزرگتر از ابراهیم
\p
\v 30 چون این را گفت: بسیاری بدو ایمان آوردند.
\v 31 پس عیسی به یهودیانی که بدو ایمان آوردند، گفت: اگر شما در کلام من بمانید، حقیقتاً شاگرد من خواهید شد،
\v 32 و حقیقت را خواهید شناخت و حقیقت شما را آزاد خواهد کرد.
\v 33 بدو جواب دادند که، اولاد ابراهیم می‌باشیم و هرگز تحت بردگی کسی نبوده‌ایم. پس چگونه تو می‌گویی که آزاد خواهید شد؟
\v 34 عیسی در جواب ایشان گفت: آمین، آمین، به شما می‌گویم، هر که گناه می‌کند، بردهٔ گناه است.
\v 35 و برده همیشه در خانه نمی‌ماند، امّا پسر همیشه می‌ماند.
\v 36 پس اگر پسر شما را آزاد کند، در حقیقت آزاد خواهید بود.
\v 37 می‌دانم که اولاد ابراهیم هستید، امّا می‌خواهید مرا بکشید زیرا کلام من در شما جای ندارد.
\v 38 من آنچه نزد پدر خود دیده‌ام می‌گویم و شما آنچه نزد پدر خود دیده‌اید می‌کنید.
\p
\v 39 در جواب او گفتند که، پدر ما ابراهیم است. عیسی بدیشان گفت: اگر اولاد ابراهیم بودید، اعمال ابراهیم را بجا می‌آوردید.
\v 40 امّا الآن می‌خواهید مرا بکشید و من شخصی هستم که با شما به حقیقتی که از خدا شنیده‌ام سخن می‌گویم. ابراهیم چنین نکرد.
\v 41 شما اعمال پدر خود را بجا می‌آورید. بدو گفتند که، ما از زنا زاییده نشده‌ایم. یک پدر داریم که خدا است.
\v 42 عیسی به ایشان گفت: اگر خدا پدر شما می‌بود، مرا دوست می‌داشتید، زیرا که من از جانب خدا صادر شده و آمده‌ام، زیرا که من از پیش خود نیامده‌ام، بلکه او مرا فرستاده است.
\v 43 برای چه سخن مرا نمی‌فهمید؟ از آنجهت که کلام مرا نمی‌توانید بشنوید.
\v 44 شما از پدر خود ابلیس می‌باشید و خواهشهای پدر خود را می‌خواهید به عمل آرید. او از اوّل قاتل بود و در راستی ثابت نمی‌باشد، از آنجهت که در او راستی نیست. هرگاه به دروغ سخن می‌گوید، از ذات خود می‌گوید، زیرا دروغگو و پدر دروغگویان است.
\v 45 و امّا من چون که راست می‌گویم، مرا باور نمی‌کنید.
\v 46 کیست از شما که مرا به گناه ملزم سازد؟ پس اگر راست می‌گویم، چرا مرا باور نمی‌کنید؟
\v 47 کسی که از خدا است، کلام خدا را می‌شنود و از این سبب شما نمی‌شنوید، زیرا که از خدا نیستید.
\p
\v 48 پس یهودیان در جواب او گفتند: آیا ما خوب نگفتیم که تو سامری هستی و دیو داری؟
\v 49 عیسی جواب داد که، من دیو ندارم، امّا پدر خود را حرمت می‌دارم و شما مرا بی‌حرمت می‌سازید.
\v 50 من جلال خود را جویا نیستم، کسی هست که می‌طلبد و داوری می‌کند.
\v 51 آمین، آمین، به شما می‌گویم، اگر کسی کلام مرا حفظ کند، مرگ را تا به ابد نخواهد دید.
\v 52 پس یهودیان بدو گفتند: الآن دانستیم که دیو داری! ابراهیم و انبیا مردند و تو می‌گویی، اگر کسی کلام مرا حفظ کند، مرگ را تا به ابد نخواهد چشید؟
\v 53 آیا تو از پدر ما ابراهیم که مُرد و انبیایی که مُردند بزرگتر هستی؟ خود را که می‌دانی؟
\p
\v 54 عیسی جواب داد، اگر خود را جلال دهم، جلال من چیزی نباشد. پدر من آن است که مرا جلال می‌بخشد، آنکه شما می‌گویید خدای شما است.
\v 55 و او را نمی‌شناسید، امّا من او را می‌شناسم و اگر گویم او را نمی‌شناسم مثل شما دروغگو می‌باشم. امّا او را می‌شناسم و کلام او را نگاه می‌دارم.
\v 56 پدر شما ابراهیم شادی کرد بر اینکه روز مرا ببیند، و دید و شادمان گردید.
\v 57 یهودیان بدو گفتند: هنوز پنجاه سال نداری و ابراهیم را دیده‌ای؟
\v 58 عیسی بدیشان گفت: آمین، آمین، به شما می‌گویم که، پیش از آنکه ابراهیم باشد، من هستم.
\p
\v 59 آنگاه سنگها برداشتند تا او را سنگسار کنند. امّا عیسی خود را مخفی ساخت و از میانشان گذشته، از معبد بیرون شد و همچنین رفت.