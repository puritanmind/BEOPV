\c 13
\p
\v 1 و بنی اسرائیل بار دیگر در نظر خداوند شرارت ورزیدند، و خداوند ایشان را به دست فلسطینیان چهل سال تسلیم کرد.
\v 2 و شخصی از صُرعَه از قبیلۀ دان، مانوح نام بود، و زنش نازا بوده، نمی‌زایید.
\v 3 و فرشتۀ خداوند به آن زن ظاهر شده، او را گفت: اینک تو حال نازا هستی و نزاییده‌ای. امّا حامله شده، پسری خواهی زایید.
\v 4 و الآن باحذر باش و هیچ شراب و مسکری منوش و هیچ چیز آلوده مخور.
\v 5 زیرا یقیناً حامله شده، پسری خواهی زایید، و استره بر سرش نخواهد آمد، زیرا آن ولد از رحم مادر خود برای خدا نذیره خواهد بود؛ و او به رهانیدن اسرائیل از دست فلسطینیان شروع خواهد کرد.
\v 6 پس آن زن آمده، شوهر خود را خطاب کرده، گفت: مرد خدایی نزد من آمد، و منظر او مثل منظر فرشتۀ خدا بسیار مهیب بود. و نپرسیدم که از کجاست و از اسم خود مرا خبر نداد.
\v 7 و به من گفت اینک حامله شده، پسری خواهی زایید، و الآن هیچ شراب و مسکری منوش، و هیچ چیز آلوده مخور زیرا که آن ولد از رحم مادر تا روز وفاتش برای خدا نذیره خواهد بود.
\v 8 و مانوح از خداوند استدعا نموده، گفت: آه ای خداوند، تمنا اینکه آن مرد خدا که فرستادی، بار دیگر نزد ما بیاید و ما را تعلیم دهد که با ولدی که مولود خواهد شد، چگونه رفتار نماییم.
\v 9 و خدا صدای مانوح را شنید و فرشتۀ خدا بار دیگر نزد آن زن آمد و او در صحرا نشسته بود، امّا شوهرش مانوح نزد وی نبود.
\v 10 و آن زن به زودی دویده، شوهر خود را خبر داده، به وی گفت: اینک آن مرد که در آن روز نزد من آمد، بار دیگر ظاهر شده است.
\v 11 و مانوح برخاسته، در عقب زن خود روانه شد، و نزد آن شخص آمده، به وی گفت: آیا توآن مرد هستی که با این زن سخن گفتی؟ او گفت: من هستم.
\v 12 مانوح گفت: کلام تو واقع بشود. امّا حکم آن ولد و معاملۀ با وی چه خواهد بود؟
\v 13 و فرشتۀ خداوند به مانوح گفت: از هر آنچه به زن گفتم اجتناب نماید.
\v 14 از هر حاصل مو زنهار نخورد و هیچ شراب و مسکری ننوشد، و هیچ چیز آلوده نخورد و هر آنچه به او امر فرمودم، نگاه‌دارد.
\v 15 و مانوح به فرشتۀ خداوند گفت: تو را تعویق بیندازیم و برایت گوساله‌ای تهیه بینیم.
\v 16 فرشتۀ خداوند به مانوح گفت: اگر چه مرا تعویق اندازی، از نان تو نخواهم خورد، و اگر قربانی سوختنی بگذرانی آن را برای یهوه بگذران. زیرا مانوح نمی‌دانست که فرشتۀ خداوند است.
\v 17 و مانوح به فرشتۀ خداوند گفت: نام تو چیست تا چون کلام تو واقع شود، تو را اکرام نماییم.
\v 18 فرشتۀ خداوند به وی گفت: چرا دربارۀ اسم من سؤال می‌کنی؟ چونکه آن عجیب است.
\v 19 پس مانوح گوساله و هدیۀ آردی را گرفته، بر آن سنگ برای خداوند گذرانید، و فرشته کاری عجیب کرد و مانوح و زنش می‌دیدند.
\v 20 زیرا واقع شد که چون شعلۀ آتش از مذبح به سوی آسمان بالا می‌رفت، فرشتۀ خداوند در شعلۀ مذبح صعود نمود، و مانوح و زنش چون دیدند، رو به زمین افتادند.
\v 21 و فرشتۀ خداوند بر مانوح و زنش دیگر ظاهر نشد. پس مانوح دانست که فرشتۀ خداوند بود.
\v 22 و مانوح به زنش گفت: البتّه خواهیم مرد، زیرا خدا را دیدیم.
\v 23 امّا زنش گفت: اگر خداوند می‌خواست ما را بکشدقربانی سوختنی و هدیۀ آردی را از دست ما قبول نمی‌کرد، و همۀ این چیزها را به ما نشان نمی‌داد، و در این وقت مثل این امور را به گوش ما نمی‌رسانید.
\v 24 و آن زن پسری زاییده، او را شَمْشُون نام نهاد. و پسر رشد کرد و خداوند او را برکت داد.
\v 25 و روح خداوند در لشکرگاه دان در میان صُرْعَه و اَشْتَأوُل به برانگیختن او شروع نمود.