\c 1
\p
\v 1 پولُس، رسول عیسی مسیح به حکم نجات‌دهندهٔ ما خدا و مسیحْ عیسی خداوند که امید ما است،
\v 2 به فرزند حقیقی خود در ایمان، تیموتاؤس. فیض و رحمت و سلامتی از جانب خدای پدر و خداوند ما مسیحْ عیسی بر تو باد.
\v 3 چنانکه هنگامی که عازم مقدونیه بودم، به شما التماس نمودم که در اِفِسُس بمانی تا بعضی را فرمان دهی که تعلیمی دیگر ندهند،
\v 4 و به افسانه‌ها و شجره‌نامه‌های بی‌پایان دل نسپارند، که اینها مباحثات را، نه آن پرورش الهی را که در ایمان است پدید می‌آورد.
\v 5 امّا غایتِ حکم، محبّت است از دل پاک و وجدان صالح و ایمان بی‌ریا.
\v 6 که از این امور بعضی منحرف گشته به بیهوده‌گویی توجّه نموده‌اند،
\v 7 و می‌خواهند معلّمان شریعت بشوند، و حال آنکه نمی‌فهمند آنچه می‌گویند و نه آنچه به تأکید ابراز می‌نمایند.
\v 8 امّا می‌دانیم که شریعت نیکو است، اگر کسی آن را برحسب شریعت بکار بَرَد.
\v 9 و این بداند که شریعت برای فرد عادل وضع نشده است، بلکه برای سرکشان و طاغیان و بی‌دینان و گناهکاران و ناپاکان و کافران و قاتلان پدر و قاتلان مادر و قاتلان مردم
\v 10 و زناکاران و همجنس‌بازان و مردم‌دزدان و دروغ‌گویان و آنان که قسم دروغ می‌خورند و برای هر عمل دیگری که برخلاف تعلیم صحیح باشد،
\v 11 برحسب انجیل جلال خدای متبارک که به من سپرده شده است.
\v 12 و شکر می‌کنم خداوند خود مسیحْ عیسی را که مرا تقویت داد، چونکه امین شمرده، مرا به این خدمت برگزید،
\v 13 که سابقاً کفرگو و ستمگر و گستاخ بودم، امّا رحم یافتم، از آنرو که از جهالت در بی‌ایمانی چنین می‌کردم.
\v 14 امّا فیض خداوند ما بی‌نهایت افزون بود با ایمان و محبّتی که در مسیحْ عیسی است.
\v 15 این سخن امین است و لایق قبول تامّ که، مسیحْ عیسی به دنیا آمد تا گناهکاران را نجات بخشد، که من بزرگترین آنها هستم.
\v 16 بلکه از این جهت بر من رحم شد تا اوّل در من، مسیحْ عیسی کمال صبر را ظاهر سازد، تا آنانی را که بجهت حیات جاودانی به وی ایمان خواهند آورد، نمونه باشم.
\v 17 باری پادشاه سَرمَدی و نامیرا و نادیده را، یگانه خدای حکیم را اکرام و جلال تا ابد باد. آمین.
\v 18 ای فرزند تیموتاؤس، این حکم را به تو می‌سپارم برحسب نبوّتهایی که سابقاً بر تو شد تا در آنها جنگِ نیکو کنی،
\v 19 و ایمان و وجدان صالح را نگاه داری، که بعضی این را از خود دور انداخته، در زمینۀ ایمان شکسته‌کِشتی شدند.
\v 20 که از آن جمله هیمیناؤس و اِسکندَر می‌باشند که ایشان را به شیطان سپردم تا تأدیب شده، دیگر کفر نگویند.