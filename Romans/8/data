\c 8
\p
\v 1 پس اکنون هیچ محکومیتی نیست بر آنانی که در مسیحْ عیسی هستند، که جسم را متابعت نمی‌نمایند، بلکه روح را.
\v 2 زیرا که شریعت روح حیات در مسیحْ عیسی مرا از شریعت گناه و مرگ آزاد گردانید.
\v 3 زیرا آنچه شریعت نمی‌توانست انجام دهد، چونکه به‌سبب جسم ضعیف بود، خدا پسر خود را در شباهت جسم گناهکار و برای گناه فرستاده، گناه را در جسم محکوم کرد،
\v 4 تا عدالت شریعت در ما کامل گردد، که نه به‌حسب جسم بلکه برحسب روح رفتار می‌کنیم.
\v 5 زیرا آنانی که برحسب جسم هستند، در چیزهای جسم اندیشه می‌کنند، و امّا آنانی که برحسب روح هستند در چیزهای روح.
\v 6 از آن جهت که تفکّر جسمانی مرگ است، امّا تفکّر روحانی حیات و سلامتی است.
\v 7 زیرا که تفکّر جسمانی دشمنی خدا است، چونکه شریعتِ خدا را اطاعت نمی‌کند، زیرا نمی‌تواند هم بکند.
\v 8 و کسانی که جسمانی هستند، نمی‌توانند خدا را خشنود سازند.
\v 9 امّا شما در جسم نیستید بلکه در روح، هرگاه روح خدا در شما ساکن باشد؛ و هرگاه کسی روح مسیح را ندارد وی از آن او نیست.
\v 10 و اگر مسیح در شما است، جسم به‌سبب گناه مرده است و امّا روح، به‌سبب عدالت، حیات است.
\v 11 و اگر روح او که عیسی را از مردگان برخیزانید در شما ساکن باشد، او که مسیح را از مردگان برخیزانید، بدنهای فانی شما را نیز زنده خواهد ساخت به روح خود که در شما ساکن است.
\v 12 بنابراین ای برادران، مدیون جسم نیستیم تا برحسب جسم زندگی نماییم.
\v 13 زیرا اگر برحسب جسم زندگی کنید، هرآینه خواهید مرد. امّا اگر افعال بدن را بوسیله روح بکشید، همانا خواهید زیست.
\v 14 زیرا همهٔ کسانی که از روح خدا هدایت می‌شوند، ایشان پسران خدایند.
\v 15 از آنرو که روح بندگی را نیافته‌اید تا باز ترسان شوید بلکه روح پسر خواندگی را یافته‌اید که به آن ابا یعنی ای پدر ندا می‌کنیم.
\v 16 همان روح بر روحهای ما شهادت می‌دهد که فرزندان خدا هستیم.
\v 17 و هرگاه فرزندانیم، وارثان هم هستیم، یعنی وارثان خدا و هم‌ارث با مسیح؛ اگر شریک مصیبتهای او هستیم تا در جلال وی نیز شریک باشیم.
\v 18 زیرا یقین می‌دانم که رنجهای زمان حاضر نسبت به آن جلالی که در ما ظاهر خواهد شد هیچ است.
\v 19 زیرا که خلقت با اشتیاق وافر، منتظر ظهور پسران خدا می‌باشد،
\v 20 زیرا خلقت، مطیع بطالت شد، نه به ارادهٔ خود، بلکه بخاطر او که آن را مطیع گردانید،
\v 21 زیرا خود خلقت نیز از قید فساد نجات خواهد یافت، و به آزادی پرجلال فرزندان خدا شریک خواهد شد.
\v 22 زیرا می‌دانیم که تمام خلقت تا الآن با هم در آه کشیدن و درد زایمان می‌باشند.
\v 23 و نه تنها آنها، بلکه ما نیز که نوبر روح را یافته‌ایم، در خود آه می‌کشیم در انتظار پسرخواندگی یعنی رهایی جسم خود.
\v 24 زیرا که به امید نجات یافتیم، امّا چون امید دیده شد، دیگر امید نیست، زیرا آنچه کسی بیند چرا دیگر در امید آن باشد؟
\v 25 امّا اگر امید چیزی را داریم که نمی‌بینیم، با صبر انتظار آن را می‌کشیم.
\v 26 و همچنین روح نیز ضعف ما را یاری می‌کند، زیرا نمی‌دانیم چگونه برای آنچه که می‌باید دعا کنیم، امّا خود روح برای ما شفاعت می‌کند، به ناله‌هایی که نمی‌شود بیان کرد.
\v 27 و او که کاوشگر دلهاست، فکر روح را می‌داند زیرا که او برای مقدّسین برحسب ارادهٔ خدا شفاعت می‌کند.
\v 28 و می‌دانیم که برای آنانی که خدا را دوست می‌دارند و به‌حسب ارادهٔ او خوانده شده‌اند، همه چیزها برای خیریت ایشان با هم در کار می‌باشند.
\v 29 زیرا آنانی را که از قبل شناخت، ایشان را نیز از پیش مقدّر فرمود، تا به صورت پسرش متشکل شوند تا او نخست‌زاده از برادران بسیار باشد.
\v 30 و آنانی را که از قبل مقدّر فرمود، ایشان را هم خواند و آنانی را که خواند ایشان را نیز عادل گردانید و آنانی را که عادل گردانید، ایشان را نیز جلال داد.
\v 31 پس به این چیزها چه گوییم؟ هرگاه خدا با ما است کیست به ضد ما؟
\v 32 او که پسر خود را دریغ نداشت، بلکه او را در راه همهٔ ما تسلیم نمود، چگونه با وی همه چیز را به ما نخواهد بخشید؟
\v 33 کیست که برگزیدگان خدا را متهم کند؟ خدا [است] که عادل می‌شمارد.
\v 34 کیست که ایشان را محکوم کند؟ مسیح [است] که مرد، بلکه نیز برخاست، آنکه به دست راست خدا هم هست و ما را نیز شفاعت می‌کند.
\v 35 کیست که ما را از محبّت مسیح جدا سازد؟ آیا مصیبت یا فشار یا جفا یا قحطی یا عریانی یا خطر یا شمشیر؟
\v 36 چنانکه مکتوب است که، بخاطر تو تمام روز کشته و مثل گوسفندان ذبحی شمرده می‌شویم.
\v 37 بلکه در همهٔ این امور فراتر از پیروزمندانیم، بوسیله او که ما را محبّت نمود.
\v 38 زیرا یقین می‌دانم که نه مرگ، نه زندگی، نه فرشتگان، نه ریاستها، نه قدرتها، نه چیزهای حال، نه چیزهای آینده‌،
\v 39 نه بلندی، نه پستی، نه هیچ مخلوق دیگر قدرت خواهد داشت که ما را از محبّت خدا که در خداوند ما مسیحْ عیسی است، جدا سازد.