\c 3
\p
\v 1 وای بر شهر فتنه انگیزِ نجسِ ظلم کننده!
\v 2 صدا را نمی‌شنود و تأدیب را نمی‌پذیرد و بر خداوند توکّل نمی‌نماید و بر خدای خود نزدیکی نمی‌جوید.
\v 3 سرورانش در اندرونش شیران غرّان و داورانش گرگان شب که چیزی تا صبح باقی نمی‌گذارند.
\v 4 انبیایش مغرور و خیانتکارند. کاهنانش قدس را نجس می‌سازند و به شریعت مخالفت می‌ورزیدند.
\v 5 خداوند در اندرونش عادل است و بی‌انصافی نمی‌نماید. هر بامداد حکم خود را روشن می‌سازد و کوتاهی نمی‌کند، امّا مرد ظالم حیا را نمی‌داند.
\v 6 امّت‌ها را منقطع ساخته‌ام که برجهای ایشان خراب شده است و کوچه‌های ایشان را چنان ویران کرده‌ام که عبور کننده‌ای نباشد. شهرهای ایشان چنان منهدم گردیده است که نه انسانی و نه ساکنی باقی مانده است.
\v 7 و گفتم، کاش که از من می‌ترسیدی و تأدیب را می‌پذیرفتی. تا آنکه مسکن او معدوم نمی‌شد، موافق هر آنچه بر او تعیین نموده بودم. امّا ایشان صبح زود برخاسته، اعمال خود را فاسد گردانیدند.
\v 8 بنابراین خداوند می‌گوید، برای من منتظر باشید تا روزی که به جهت غارت برخیزم زیرا که قصد من این است که امّت‌ها را جمع نمایم و ممالک را فراهم آورم تا غضب خود و تمامی حدّت خشم خویش را بر ایشان بریزم زیرا که تمامی جهان به آتش غیرت من سوخته خواهد شد.
\v 9 زیرا که در آن زمان، زبان پاک به امّت‌ها باز خواهم داد تا همهٔ ایشان اسم یهوه را بخوانند و به یک دل او را عبادت نمایند.
\v 10 از ماورای نهرهای حَبَش پرستندگانم یعنی دختر پراکندگانم هدیه‌ای برای من خواهند آورد.
\v 11 در آن روز از همه اعمالت که به من عصیان ورزیده‌ای خجل نخواهی شد زیرا که در آن زمان آنانی را که از تکبّر تو مسرورند، از میانت دور خواهم کرد و بار دیگر در کوه مقدّس من تکبّر نخواهی نمود.
\v 12 امّا در میان تو قومی ذلیل و فقیر باقی خواهم گذاشت و ایشان بر نام خداوند توکّل خواهند نمود.
\v 13 و بقیه اسرائیل بی‌عدالتی نخواهند نمود و دروغ نخواهند گفت و در دهان ایشان زبان فریبنده یافت نخواهد شد زیرا که ایشان چرا کرده، به آرامی خواهند خوابید و ترساننده‌ای نخواهد بود.
\v 14 ای دختر صهیون ترنّم نما! ای اسرائیل صدای شادمانی بده! ای دختر اورشلیم به تمامی دل شادمان شو و وجد نما !
\v 15 خداوند عقوبت‌های تو را برداشته و دشمنانت را دور کرده است. یهوه پادشاه اسرائیل در میان تو است پس بار دیگر بلارا نخواهی دید.
\v 16 در آن روز به اورشلیم گفته خواهد شد که مترس! ای صهیون دستهای تو سُست نشود!
\v 17 یهوه خدایت در میان تو قدیر است و نجات خواهد داد. او بر تو شادی بسیار خواهد نمود و در محبّت خود آرامی خواهد یافت و با سرودها بر تو شادی خواهد نمود.
\v 18 آنانی را که به جهت عیدها غمگین می‌باشند و از آن تو هستند، جمع خواهم نمود که عار بر ایشان بار سنگین می‌بود.
\v 19 اینک در آن زمان برهمه آنانی که بر تو ظلم می‌کردند، مکافات خواهم رسانید و لنگان را خواهم رهانید و رانده شدگان را جمع خواهم کرد و آنانی را که عار ایشان در تمامی زمین می‌بود محّل تسبیح و اسم خواهم گردانید.
\v 20 در آن زمان شما را در خواهم آورد و در آن زمان شما را جمع خواهم کرد زیرا خداوند می‌گوید، حینی که اسیران شما را بنظر شما باز آورم، آنگاه شما را در میان تمامی قوم‌های زمین محلّ اسم و تسبیح خواهم گردانید.