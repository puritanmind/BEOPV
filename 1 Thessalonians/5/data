\c 5
\p
\v 1 امّا ای برادران در خصوص وقتها و زمانها، احتیاج ندارید که به شما بنویسم.
\v 2 زیرا خود شما بدرستی آگاهید که روز خداوند چون دزد در شب می‌آید.
\v 3 زیرا هنگامی که می‌گویند سلامتی و امان است، آنگاه هلاکتْ ایشان را ناگهان فرو خواهد گرفت، چون درد زایمان زن حامله را و هرگز رستگار نخواهند شد.
\v 4 امّا شما ای برادران، در تاریکی نیستید تا آن روز چون دزد بر شما آید،
\v 5 زیرا همهٔ شما پسران نور و پسران روز هستید، از شب و تاریکی نیستیم.
\v 6 بنابراین مثل دیگران به خواب نرویم، بلکه بیدار و هشیار باشیم.
\v 7 زیرا خوابیدگان در شب می‌خوابند و مستان در شب مست می‌شوند.
\v 8 امّا ما که از روز هستیم، هشیار بوده، جوشن ایمان و محبّت و خودِ امید نجات را بپوشیم.
\v 9 زیرا خدا ما را تعیین نکرد برای غضب، بلکه بجهت تحصیل نجات، به‌وسیلهٔ خداوند ما عیسی مسیح،
\v 10 که برای ما مرد تا خواه بیدار باشیم و خواه خوابیده، همراه وی زیست کنیم.
\v 11 پس همدیگر را تسلّی دهید و یکدیگر را بنا کنید، چنانکه هم می‌کنید.
\v 12 امّا ای برادران به شما التماس داریم که بشناسید آنانی را که در میان شما زحمت می‌کشند و پیشوایان شما در خداوند بوده، شما را نصیحت می‌کنند.
\v 13 و ایشان را در نهایت محبّت، به‌سبب عملشان محترم دارید و با یکدیگر صلح کنید.
\v 14 امّا ای برادران، از شما استدعا داریم که سرکشان را تنبیه نمایید و کوتاه‌دلان را دلداری دهید و ضعفا را حمایت کنید و با همهٔ مردم تحمّل کنید.
\v 15 زنهار کسی با کسی به سزای بدی بدی نکند، بلکه دائماً با یکدیگر و با همهٔ مردم در پی نیکویی بکوشید.
\v 16 پیوسته شادمان باشید.
\v 17 همیشه دعا کنید.
\v 18 در هر امری شاکر باشید که این است ارادهٔ خدا در حقّ شما در مسیح عیسی.
\v 19 روح را اطفا مکنید.
\v 20 نبوّتها را خوار مشمارید.
\v 21 همه‌چیز را تحقیق کنید، و به آنچه نیکو است متمسّک باشید.
\v 22 از هر نوع بدی پرهیز نمایید.
\v 23 امّا خودِ خدای سلامتی، شما را بالکّل مقدّس گرداند و روح و جان و بدن شما تماماً بی‌عیب محفوظ باشد در وقت آمدن خداوند ما عیسی مسیح.
\v 24 امین است دعوت‌کنندهٔ شما که این را هم خواهد کرد.
\v 25 ای برادران، برای ما دعا کنید.
\v 26 همهٔ برادران را به بوسهٔ مقدّسانه درود گویید.
\v 27 شما را به خداوند قسم می‌دهم که این رساله برای همهٔ برادرانِ مقدّس خوانده شود.
\v 28 فیض خداوند ما عیسی مسیح با شما باد. آمین.
