\c 11
\p
\v 1 پس ایمان، اعتماد بر چیزهایی است که بدان امید داریم و برهانِ چیزهای نادیده.
\v 2 زیرا که به این، از پیشنیان به نیکویی شهادت داده شد.
\v 3 به ایمان فهمیده‌ایم که عالمها به کلمۀ خدا شکل گرفت، حتّی آنکه چیزهای دیدنی از چیزهای نادیدنی ساخته شد.
\v 4 به ایمان هابیل قربانی‌ای نیکوتر از قائن را به خدا تقدیم کرد و به‌سبب آن شهادت داده شد که عادل است، به آنکه خدا به هدایای او شهادت می‌دهد؛ و به‌سبب همان بعد از مردن هنوز سخن می‌گوید.
\v 5 به ایمان خَنوخ منتقل گشت تا مرگ را نبیند و یافت نشد، چرا که خدا او را منتقل ساخت، زیرا قبل از انتقال وی شهادت داده شد که خشنودی خدا را حاصل کرد.
\v 6 امّا بدون ایمان خشنود ساختن [او] غیر ممکن [است]، زیرا هر که به سوی خدا می‌آید، لازم است که ایمان آورد بر اینکه او هست و جویندگان خود را پاداش می‌دهد.
\v 7 به ایمان نوح چون دربارهٔ اموری که تا آن وقت دیده نشده، الهام یافته بود، خداترس شده، کشتی‌ای برای اهل خانۀ خود بساخت و به آن، دنیا را محکوم ساخته، وارث آن عدالتی که از ایمان است گردید.
\v 8 به ایمان ابراهیم چون خوانده شد، اطاعت نمود و بیرون رفت به سمت آن مکانی که می‌بایست به میراث یابد. پس بیرون آمد و نمی‌دانست به کجا می‌رود.
\v 9 و به ایمان در زمین وعده مثل زمین بیگانه غربت پذیرفت، و در خیمه‌ها با اسحاق و یعقوب که در میراثِ همین وعده شریک بودند مسکن نمود.
\v 10 زیرا که چشم به انتظار شهری با بنیاد بود، که معمار و سازندهٔ آن خداست.
\v 11 به ایمان خودِ ساره نیز توانایی آبستنی به نسل یافت و بعد از اینکه از سن گذشته بود، زایید، چونکه وعده‌دهنده را امین دانست.
\v 12 و از این سبب، از یک نفر و آن همچون مرده، مثل ستارگان آسمان، کثیر و مانند ریگهای کنار دریا، بی‌شمار زاییده شدند.
\v 13 در ایمان همهٔ ایشان فوت شدند، در حالیکه وعده‌ها را نیافته بودند، بلکه آنها را از دور دیده، متقاعد شدند و اقرار کردند که بر روی زمین، بیگانه و غریب بودند.
\v 14 زیرا کسانی که همچنین می‌گویند، آشکار می‌سازند که در جستجوی وطنی هستند.
\v 15 و اگر جایی را که از آن بیرون آمدند، بخاطر می‌آوردند، هرآینه فرصت می‌داشتند که [بدانجا] برگردند.
\v 16 امّا اکنون مشتاق وطنی نیکوتر، یعنی [وطنِ] آسمانی هستند، و از اینرو خدا از ایشان عار ندارد که خدای ایشان خوانده شود، چونکه برای ایشان شهری مهیّا ساخته است.
\v 17 به ایمان ابراهیم چون امتحان شد، اسحاق را تقدیم کرد و آنکه وعده‌ها را پذیرفته بود، پسر یگانه‌مولود خود را قربانی می‌کرد؛
\v 18 که به او گفته شده بود که: نسل تو به اسحاق خوانده خواهد شد.
\v 19 چونکه یقین دانست که خدا قادر بر برانگیزانیدن از مردگان است و همچنین او را به نوعی نمادین از مردگان نیز باز یافت.
\v 20 به ایمان اسحاق نیز یعقوب و عیسو را در امور آینده برکت داد.
\v 21 به ایمان یعقوب در وقت مُردنِ خود، هر یکی از پسران یوسف را برکت داد و بر سر عصای خود [تکیه زده]، پرستش کرد.
\v 22 به ایمان یوسف در زمان مرگ خود، از خروج بنی‌اسرائیل ذکر نمود و دربارهٔ استخوانهای خود وصیّت کرد.
\v 23 به ایمان موسی چون متولّد شد، والدینش او را کودکی زیبا یافته، سه ماه پنهان کردند و از حکم پادشاه بیم نداشتند.
\v 24 به ایمان چون موسی بزرگ شد، نپذیرفت که پسرِ دخترِ فرعون خوانده شود،
\v 25 و آزار دیدن با قوم خدا را پسندیده‌تر داشت از آنکه لذّتِ موقتیِ گناه را ببرد؛
\v 26 و رسوایی به‌خاطر مسیح را ثروتی بزرگتر از گنجهای مصر پنداشت، زیرا که به سوی پاداش نظر می‌داشت.
\v 27 به ایمان، مصر را ترک کرد و از غضب پادشاه نترسید، زیرا که چون آن نادیده را دید، استوار ماند.
\v 28 به ایمان، عید فِصَح و پاشیدن خون را به عمل آورد تا هلاک‌کنندۀ نخستزادگان، بر ایشان دست نگذارد.
\v 29 به ایمان، از دریای سرخ چون از خشکی عبور نمودند، و چون اهل مصر قصد آن کرده، غرق شدند.
\v 30 به ایمان دیوارهای اَرِیحا چون هفت روز دور آن گشتند، به زیر افتاد.
\v 31 به ایمان، راحابِ فاحشه با بی‌ایمانان هلاک نشد، زیرا که جاسوسان را به سلامتی پذیرفته بود.
\v 32 و دیگر چه گویم؟ زیرا که وقت مرا کفاف نمی‌دهد که از جِدعُون و باراق و سامسون و یَفتاح و داوود و سموئیل و انبیا سخن گویم،
\v 33 که از ایمان، ممالک را تسخیر کردند، و به اعمال عادلانه پرداختند، و وعده‌ها را به دست آوردند، و دهان شیران را بستند،
\v 34 آتش پرشدت را خاموش کردند و از دم شمشیرها رهایی یافتند، و از ضعف، توانایی یافتند و در جنگ شجاع شدند و لشکرهای بیگانگان را فراری ساختند.
\v 35 زنان، مُردگان خود را به رستاخیز باز یافتند؛ امّا دیگران شکنجه شدند و رهایی را قبول نکردند، تا به رستاخیز نیکوتر برسند.
\v 36 و دیگران با استهزاها و تازیانه‌ها، بلکه با زنجیرها و زندان آزموده شدند.
\v 37 سنگسار گردیدند و با ارّه دوپاره گشتند. آزموده شدند و به شمشیر کشته شدند. در پوستهای گوسفندان و بزها محتاج و مظلوم و ذلیل و آواره شدند.
\v 38 آنانی که جهان لایق ایشان نبود، در صحراها و کوه‌ها و غارها و شکافهای زمین پراکنده گشتند.
\v 39 پس همهٔ ایشان با اینکه به‌سبب ایمان شهادتی نیک یافتند، وعده را نیافتند.
\v 40 زیرا خدا برای ما چیزی نیکوتر مهیّا کرده است، تا آنکه بدون ما کامل نشوند.