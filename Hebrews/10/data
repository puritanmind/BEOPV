\c 10
\p
\v 1 زیرا که چون شریعت سایهٔ نعمتهای آینده است، نه صورتِ واقعی آن چیزها، آن هرگز نمی‌تواند هر سال به همان قربانی‌هایی که پیوسته تقدیم می‌شوند، نزدیکی‌جویندگان را کامل گرداند.
\v 2 وگرنه آیا تقدیم کردن آنها متوقف نمی‌شد؟ چونکه عبادت‌کنندگان، بعد از آنکه یک بار پاک شدند، دیگر حسّ گناهان را در وجدان نمی‌داشتند.
\v 3 بلکه در اینها هر سال از گناهان یاد می‌شود.
\v 4 زیرا غیر ممکن است که خون گاوها و بزها گناهان را از میان بر دارد.
\v 5 پس هنگامی که داخل جهان می‌شود، می‌گوید: قربانی و هدیه را نخواستی، امّا بدنی برای من مهیّا ساختی.
\v 6 به قربانی‌های سوختنی و قربانی‌های گناه رغبت نداشتی.
\v 7 آنگاه گفتم، اینک، می‌آیم (در طومار کتاب دربارۀ من مکتوب است) تا ارادهٔ تو را ای خدا بجا آورم.
\v 8 چون پیش می‌گوید: هدایا و قربانی‌ها و قربانی‌های سوختنی و قربانی‌های گناه را نخواستی و به آنها رغبت نداشتی، که آنها را به‌حسب شریعت می‌گذرانند،
\v 9 بعد گفت که: اینک، می‌آیم تا ارادهٔ تو را ای خدا بجا آورم. پس اوّل را بر می‌دارد، تا دوّم را استوار سازد.
\v 10 و به این اراده مقدّس شده‌ایم، به قربانی بدن عیسی مسیح، یک بار برای همیشه.
\v 11 و هر کاهن هر روزه به خدمت مشغول بوده، می‌ایستد و همان قربانی‌ها را مکرّراً تقدیم می‌کند که هرگز گناهان را نمی‌تواند از میان بردارد.
\v 12 امّا او چون یک قربانی برای گناهان تقدیم کرد، به دست راست خدا بنشست تا به ابد.
\v 13 و بعد از آن منتظر است تا دشمنانش پای‌انداز او شوند.
\v 14 از آنرو که به یک قربانی مقدّسان را کامل گردانیده است تا به ابد.
\v 15 و روح‌القدس نیز برای ما شهادت می‌دهد، زیرا بعد از آنکه گفته بود:
\v 16 این است آن عهدی که بعد از آن ایّام با ایشان خواهم بست، خداوند می‌گوید: احکام خود را در دلهای ایشان خواهم نهاد و بر ذهن ایشان نوشته خواهم داشت؛
\v 17 و گناهان و خطایای ایشان را دیگر به یاد نخواهم آورد.
\v 18 امّا جایی که آمرزش اینها هست، دیگر قربانی گناهان نیست.
\v 19 پس ای برادران، چونکه به خون عیسی شهامت داریم تا به مکان اقدس داخل شویم،
\v 20 از راه تازه و زنده که آن را برای ما از میان پرده، یعنی بدن خود مهیّا نموده است،
\v 21 و کاهن اعظمی را بر خانهٔ خدا داریم،
\v 22 پس به اخلاص قلبی، در یقین ایمان، دلهای خود را از وجدان بد زدوده و بدنهای خود را به آب پاک غسل داده، نزدیک بیاییم؛
\v 23 و اعتراف امید را محکم نگاه داریم، زیرا که وعده‌دهنده امین است.
\v 24 و ملاحظهٔ یکدیگر را بنماییم تا به محبّت و اعمال نیکو برانگیزیم.
\v 25 و از گرد هم آمدن با یکدیگر غافل نشویم، چنانکه بعضی را عادت است، بلکه یکدیگر را نصیحت کنیم، و حتی بیشتر، چون که می‌بینید که آن روز نزدیک می‌شود.
\v 26 زیرا که بعد از پذیرفتن معرفت راستی اگر عمداً گناهکار شویم، دیگر قربانی برای گناهان باقی نیست،
\v 27 بلکه انتظارِ هولناکِ عذاب و غضب آتشین که مخالفان را فرو خواهد برد.
\v 28 هر که شریعت موسی را خوار می‌شمرد، بدون رحم به دو یا سه شاهد کشته می‌شد.
\v 29 پس به چه مقدار گمان می‌کنید که آن کس، شایستۀ عقوبت سخت‌تر شمرده خواهد شد، که پسرِ خدا را پایمال کرد، و خون عهدی را که به آن مقدّس گردانیده شد، ناپاک شمرد و روح فیض را بی‌حرمت کرد؟
\v 30 زیرا می‌شناسیم او را که گفته است: خداوند می‌گوید، انتقام از آنِ من است؛ من مکافات خواهم داد. و همچنین: خداوند قوم خود را داوری خواهد نمود.
\v 31 افتادن به دستهای خدای زنده چیزی هولناک است.
\v 32 امّا روزهای گذشته را به یاد آورید که بعد از آنکه منوّر گردیدید، متحمّل مبارزه‌ای عظیم با رنجها شدید،
\v 33 چندی با دشنام‌ها و آزارها مورد تماشای مردم قرار می‌گرفتید؛ و چندی شریک با کسانی بودید که در چنین چیزها به‌سر می‌بردند.
\v 34 زیرا که در بندهای من نیز همدرد بودید و تاراج اموال خود را نیز به خوشی می‌پذیرفتید، چون دانستید که خود شما را در آسمان دارایی نیکوتر و باقی است.
\v 35 پس ترک مکنید اطمینان خود را، که پاداشی عظیم دارد.
\v 36 زیرا که شما را صبر لازم است تا ارادهٔ خدا را بجا آورده، وعده را بیابید.
\v 37 زیرا که بعد از اندک زمانی، آن آینده خواهد آمد و تأخیر نخواهد نمود.
\v 38 امّا عادل به ایمان زیست خواهد نمود، و اگر عقب بکشد نفْس من با وی خوشنود نخواهد بود.
\v 39 امّا ما از کسانی نیستیم که عقب می‌کشند تا هلاک شویم، بلکه از ایمانداران تا جان خود را دریابیم.