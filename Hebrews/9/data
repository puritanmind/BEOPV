\c 9
\p
\v 1 خلاصه آن عهد اوّل را نیز فرایض خدمت و معبد دنیوی بود.
\v 2 زیرا خیمهٔ اوّل نصب شد که در آن بود چراغدان و میز و نانِ تَقْدِمِه، و آن به معبد مسمّی گردید.
\v 3 و در پشت پردهٔ دوّم بود آن خیمه‌ای که به قدس‌الاقداس مسمّی است،
\v 4 که در آن بود مَجمَرهٔ زرّین و تابوت شهادت که همهٔ اطرافش به طلا آراسته بود؛ و در آن بود حُقّهٔ طلا که پر از مَنّا بود و عصای هارون که شکوفه آورده بود و دو لوح عهد.
\v 5 و بر زَبَرِ آن کروبیان جلال که بر تخت رحمت سایه‌گستر می‌بودند و الآن جای تفصیل آنها نیست.
\v 6 پس چون این چیزها بدینطور آراسته شد، کاهنان بجهت ادای لوازم خدمت، پیوسته به خیمهٔ اوّل در می‌آیند.
\v 7 امّا در دوّم سالی یک مرتبه کاهن اعظم تنها داخل می‌شود؛ و آن هم نه بدون خونی که برای خود و برای جهالات قوم می‌گذراند.
\v 8 که به این همه روح‌القدس اشاره می‌نماید بر اینکه مادامی که خیمهٔ اوّل برپاست، راه مکان اقدس ظاهر نمی‌شود.
\v 9 و این مَثَلی است برای زمان حاضر که به‌حسب آن هدایا و قربانی‌ها را می‌گذرانند که قوّت ندارد که عبادت‌کننده را از جهت وجدان کامل گرداند،
\v 10 چونکه اینها با چیزهای خوردنی و نوشیدنی و طهارات مختلفه، فقط فرایض جسدی است که تا زمان اصلاح مقرّر شده است. مسیح کاهن و فدیهٔ ابدی
\v 11 امّا مسیح چون ظاهر شد تا کاهن اعظم نعمتهای آینده باشد، به خیمهٔ بزرگتر و کاملتر و ناساخته‌شده به دست، یعنی که از این خلقت نیست،
\v 12 و نه به خون بزها و گوساله‌ها، بلکه به خون خود، یک مرتبه فقط به مکان اقدس داخل شد و فدیهٔ ابدی را یافت.
\v 13 زیرا هر گاه خون بزها و گاوان و خاکستر گوساله چون بر آلودگان پاشیده می‌شود، تا به طهارت جسمی مقدّس می‌سازد،
\v 14 پس آیا چند مرتبه زیاده، خون مسیح که به روح ازلی خویشتن را بی‌عیب به خدا گذرانید، وجدان شما را از اعمال مرده پاک نخواهد ساخت، تا خدای زنده را خدمت نمایید؟
\v 15 و از این جهت او واسطه عهد تازه‌ای است تا چون مرگ برای کفّارهٔ تقصیرات عهد اوّل بوقوع آمد، خوانده‌شدگان وعدهٔ میراث ابدی را بیابند.
\v 16 زیرا در هر جایی که وصیّتی است، لابّدّ است که مرگِ وصیّت‌کننده را تصوّر کنند،
\v 17 زیرا که وصیّت بعد از مرگ ثابت می‌شود؛ زیرا مادامی که وصیّت‌کننده زنده است، استحکامی ندارد.
\v 18 و از اینرو، آن اوّل نیز بدون خون برقرار نشد.
\v 19 زیرا که چون موسی تمامی احکام را به‌حسب شریعت به گوش قوم رسانید، خون گوساله‌ها و بزها را با آب و پشم قرمز و زوفا گرفته، آن را بر خود کتاب و تمامی قوم پاشید؛
\v 20 و گفت، این است خون آن عهدی که خدا با شما قرار داد.
\v 21 و همچنین خیمه و همهٔ آلاتخدمت را نیز به خون بیالود.
\v 22 و به‌حسب شریعت، تقریباً همه‌چیز به خون پاک می‌شود و بدون ریختن خون، آمرزش نیست.
\v 23 پس لازم بود که مَثَلهای چیزهای سماوی به اینها پاک شود، امّا خودِ سماویّات به قربانی‌های نیکوتر از اینها.
\v 24 زیرا مسیح به معبد ساخته شده به دست داخل نشد که مثال مکان حقیقی است؛ بلکه به خود آسمان تا آنکه الآن در حضور خدا بجهت ما ظاهر شود.
\v 25 و نه آنکه جان خود را بارها قربانی کند، مانند آن کاهن اعظم که هر سال با خون دیگری به مکان اقدس داخل می‌شود؛
\v 26 زیرا در این صورت می‌بایست که او از بنیاد عالم بارها زحمت کشیده باشد. امّا الآن یک مرتبه در اواخر عالم ظاهر شد تا به قربانی خود، گناه را محو سازد.
\v 27 و چنانکه مردم را یک بار مردن و بعد از آن داوری مقرّر است،
\v 28 همچنین مسیح نیز چون یک بار قربانی شد تا گناهان بسیاری را رفع نماید، بار دیگر بدون گناه، برای کسانی که منتظر او می‌باشند، ظاهر خواهد شد بجهت نجات.