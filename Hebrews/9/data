\c 9
\p
\v 1 خلاصه آن عهد اوّل را نیز فرایض خدمت و معبد دنیوی بود.
\v 2 زیرا خیمهٔ اوّل نصب شد که در آن بود چراغدان و میز و نانِ تقدیمی، و آن به «قدس» خوانده می‌شود.
\v 3 و در پشت پردهٔ دوّم بود آن خیمه‌ای که به «قدس‌الاقداس» خوانده می‌شود،
\v 4 که در آن بود آتشدان زرّین و صندوق عهد که همهٔ اطرافش به طلا آراسته بود؛ و در آن بود ظرف طلا که پر از مَنّا بود و عصای هارون که شکوفه آورده بود و دو لوح عهد.
\v 5 و بر بالای آن کروبیانِ جلال که بر تخت رحمت سایه‌گستر می‌بودند و الآن جای تفصیل آنها نیست.
\v 6 پس چون این چیزها بدینطور آراسته شد، کاهنان بجهت ادای خدمت، پیوسته به خیمهٔ اوّل در می‌آیند.
\v 7 امّا در دوّم، سالی یک مرتبه کاهن اعظم تنها داخل می‌شود؛ و آن هم نه بدون خونی که برای خود و برای خطاهای قوم تقدیم می‌کند.
\v 8 که به این همه روح‌القدس اشاره می‌نماید بر اینکه تا وقتی که خیمهٔ اوّل برپاست، راه مکان اقدس آشکار نمی‌شود.
\v 9 و این مَثَلی است برای آن زمان حاضر که به‌حسب آن هدایا و قربانی‌ها را تقدیم می‌کردند، که نمی‌توانست عبادت‌کننده را از جهت وجدان کامل گرداند،
\v 10 چونکه اینها با چیزهای خوردنی و نوشیدنی و شستشوهای گوناگون، فقط فرایض جسمانی است که تا زمان اصلاح مقرّر شده بود.
\v 11 امّا مسیح چون ظاهر شد تا کاهن اعظم نعمتهای آینده باشد، به خیمهٔ بزرگتر و کاملتر و ناساخته‌شده به دست، یعنی که از این خلقت نیست،
\v 12 و نه به خون بزها و گوساله‌ها، بلکه به خون خود، یک مرتبه فقط به مکان اقدس داخل شد و فدیهٔ ابدی را حاصل کرد.
\v 13 زیرا هر گاه خون بزها و گاوان و خاکستر گوساله چون بر ناپاکان پاشیده می‌شود، تا به پاکی جسمانی مقدّس می‌سازد،
\v 14 پس آیا چقدر بیشتر، خون مسیح که به‌واسطۀ روح ازلی خویشتن را بی‌عیب به خدا تقدیم کرد، وجدان شما را از اعمال مرده پاک نخواهد ساخت، تا خدای زنده را خدمت نمایید؟
\v 15 و به همین دلیل او واسطه عهد تازه‌ای است تا چون مرگ برای کفّارهٔ تقصیرات عهد اوّل واقع شد، خوانده‌شدگان وعدهٔ میراث ابدی را بیابند.
\v 16 زیرا در هر جایی که وصیّتی است، لازم است مرگِ وصیّت‌کننده،
\v 17 زیرا که وصیّت بعد از مرگ اجرا می‌شود؛ زیرا مادامی که وصیّت‌کننده زنده است، اعتباری ندارد.
\v 18 و از اینرو، آن اوّل نیز بدون خون برقرار نشد.
\v 19 زیرا که چون موسی تمامی احکام را به‌حسب شریعت به گوش قوم رسانید، خون گوساله‌ها و بزها را با آب و پشم قرمز و زوفا گرفته، آن را بر خود کتاب و تمامی قوم پاشید؛
\v 20 و گفت، این است خون آن عهدی که خدا با شما قرار داد.
\v 21 و همچنین به خیمه و همهٔ وسایل خدمت را نیز خون پاشانید.
\v 22 و به‌حسب شریعت، تقریباً همه‌چیز به خون پاک می‌شود و بدون ریختن خون، آمرزش نیست.
\v 23 پس لازم بود که مَثَلهای چیزهای آسمانی به اینها پاک شود، امّا خودِ چیزهای آسمانی به قربانی‌های نیکوتر از اینها.
\v 24 زیرا مسیح به معبد ساخته شده به دست داخل نشد که مثال مکان حقیقی است؛ بلکه به خود آسمان تا آنکه الآن در حضور خدا برای ما ظاهر شود.
\v 25 و نه آنکه جان خود را بارها قربانی کند، مانند آن کاهن اعظم که هر سال با خون دیگری به مکان اقدس داخل می‌شود؛
\v 26 زیرا در این صورت می‌بایست که او از بنیاد عالم بارها رنج کشیده باشد. امّا الآن یک مرتبه در اواخر عالم ظاهر شد تا به قربانی خود، گناه را از میان بردارد.
\v 27 و چنانکه مردم را یک بار مردن و بعد از آن داوری مقرّر است،
\v 28 همچنین مسیح نیز چون یک بار قربانی شد تا گناهان بسیاری را بردارد، بار دیگر بدون گناه، برای کسانی که منتظر او می‌باشند، ظاهر خواهد شد برای نجات.