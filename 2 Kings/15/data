\c 15
\p
\v 1 و در سال بیست و هفتمِ یرُبْعام، پادشاه‌اسرائیل، عَزَرْیا پسر اَمَصْیا، پادشاه یهودا آغاز سلطنت نمود.
\v 2 و شانزده ساله بود که پادشاه شد و پنجاه و دو سال در اورشلیم پادشاهی کرد و اسم مادرش یکُلْیای اورشلیمی بود.
\v 3 و آنچه در نظر خداوند پسند بود، موافق هر چه پدرش اَمَصْیا کرده بود، بجا آورد.
\v 4 امّا مکانهای بلند برداشته نشد و قوم هنوز در مکانهای بلند قربانی می‌گذرانیدند و بخور می‌سوزانیدند.
\v 5 و خداوند ، پادشاه را مبتلا ساخت که تا روز وفاتش جذامی بود و در مریض‌خانه‌ای ساکن ماند و یوتام پسر پادشاه بر خانۀ او بود و بر قوم زمین داوری می‌نمود.
\v 6 و بقیۀ وقایع عَزَرْیا و هر چه کرد، آیا در کتاب تواریخ ایّام پادشاهان یهودا مکتوب نیست؟
\v 7 پس عَزَرْیا با پدران خود خوابید و او را با پدرانش در شهر داوود دفن کردند و پسرش، یوتام در جایش پادشاه بود.
\v 8 در سال سی و هشتم عَزَرْیا، پادشاه یهودا، زکریّا پسر یرُبْعام بر اسرائیل در سامره پادشاه شد و شش ماه پادشاهی کرد.
\v 9 و آنچه در نظر خداوندناپسند بود، به نحوی که پدرانش می‌کردند، به عمل آورد و از گناهان یرُبْعام بن‌نَباط که اسرائیل را مرتکب گناه ساخته بود، اجتناب ننمود.
\v 10 پس شَلّوُم پسر یابیش بر او شوریده، او را در حضور قوم زد و کشت و به جایش سلطنت نمود.
\v 11 و بقیۀ وقایع زکریّا اینک در کتاب تواریخ ایّام پادشاهان اسرائیل مکتوب است.
\v 12 این کلام خداوند بود که آن را به ییهُو خطاب کرده، گفت، پسران تو تا پشت چهارم برکرسی اسرائیل خواهند نشست. پس همچنین به وقوع پیوست.
\v 13 در سال سی و نهمِ عُّزِیا، پادشاه یهودا، شلّوم پسر یابیش پادشاه شد و یک ماه در سامره سلطنت نمود.
\v 14 و مَنَحیم پسر جادی از تِرْصَه برآمده، به سامره داخل شد. و شلّوم پسر یابیش را در سامره زده، او را کشت و به جایش سلطنت نمود.
\v 15 و بقیۀ وقایع شلّوم و فتنه‌ای که کرد، اینک در کتاب تواریخ ایّام پادشاهان اسرائیل مکتوب است.
\v 16 آنگاه مَنَحیم تِفْصَح را با هر چه که در آن بود و حدودش را از تِرْصَه زد، از این جهت که برای او باز نکردند، آن را زد، و تمامی زنان حامله‌اش را شکم‌پاره کرد.
\v 17 در سال سی و نهمِ عَزَرْیا، پادشاه یهودا، مَنَحیم پسر جادی، بر اسرائیل پادشاه شد و ده سال در سامره سلطنت نمود.
\v 18 و آنچه در نظر خداوند ناپسند بود، به عمل آورد و از گناهان یرُبْعام پسر نَباط که اسرائیل را مرتکب گناه ساخته‌بود، اجتناب ننمود.
\v 19 پس فول، پادشاه آشور، بر زمین هجوم آورد و مَنَحیم، هزار وزنۀ نقره به فول داد تا دست او با وی باشد و سلطنت را در دستش استوار سازد.
\v 20 و مَنَحیم این نقد را بر اسرائیل، یعنی بر همهٔ متموّلان گذاشت تا هر یک از ایشان پنجاه مثقال نقره به پادشاه آشور بدهند. پس پادشاه آشور بازگشت نموده، در زمین اقامّت ننمود.
\v 21 و بقیۀ وقایع مَنَحیم و هر چه کرد، آیا در کتاب تواریخ ایّام پادشاهان اسرائیل مکتوب نیست؟
\v 22 پس مَنَحیم با پدران خود خوابید و پسرش فَقَحْیا به جایش پادشاه شد.
\v 23 و در سال پنجاهمِ عَزَرْیا، پادشاه یهُودا، فَقَحیا پسر مَنَحیم بر اسرائیل در سامره پادشاه شد و دو سال سلطنت نمود.
\v 24 و آنچه در نظر خداوند ناپسند بود، به عمل آورد و از گناهان یرُبْعام پسر نَباط که اسرائیل را مرتکب گناه ساخته بود، اجتناب ننمود.
\v 25 و یکی از سردارانش، فَقَح پسر رَمَلْیا بر او شوریده، او را با اَرْجُوب واَرْیه در سامره در قصر خانۀ پادشاه زد و با وی پنجاه نفر از بنی‌جِلْعاد بودند. پس او را کشته، به جایش سلطنت نمود.
\v 26 و بقیه وقایع فَقَحیا و هر چه کرد، اینک در کتاب تواریخ ایّام پادشاهان اسرائیل مکتوب است.
\v 27 و در سال پنجاه و دومِ عَزَرْیا، پادشاه یهودا، فَقَح پسر رَمَلْیا بر اسرائیل، در سامره پادشاه شد و بیست سال سلطنت نمود.
\v 28 و آنچه در نظرخداوند ناپسند بود، به عمل آورد و از گناهان یرُبْعام پسر نَباط که اسرائیل را مرتکب گناه ساخته بود، اجتناب ننمود.
\v 29 در ایّام فَقَح، پادشاه اسرائیل، تِغْلَتْفَلاسَر، پادشاه آشور آمده، عُیون و آبل بیت‌مَعْکه و یانوح و قادِش و حاصور و جِلْعاد و جلیل و تمامی زمین نفتالی را گرفته، ایشان را به آشور به اسیری برد.
\v 30 و در سال بیستمِ یوتام پسر عُزِّیا، هُوشَع پسر ایله، بر فَقَح پسر رَمَلْیا بشورید و او را زده، کشت و در جایش سلطنت نمود.
\v 31 و بقیۀ وقایع فَقَح و هر چه کرد، اینک در کتاب تواریخ ایّام پادشاهان اسرائیل مکتوب است.
\v 32 در سال دومِ فَقَح پسر رَمَلْیا، پادشاه اسرائیل، یوتام پسر عُّزِیا، پادشاه یهودا، آغاز سلطنت نمود.
\v 33 او بیست و پنج ساله بود که پادشاه شد و شانزده سال در اورشلیم پادشاهی کرد و اسم مادرش یرُوشا، دختر صادوق بود.
\v 34 و آنچه در نظر خداوند شایسته بود، موافق هر آنچه پدرش عُزِّیا کرد، به عمل آورد.
\v 35 امّا مکان‌های بلند برداشته نشد و قوم در مکان‌های بلند هنوز قربانی می‌گذرانیدند و بخور می‌سوزانیدند. و او باب عالی خانۀ خداوند را بنا نمود.
\v 36 و بقیۀ وقایع یوتام و هر چه کرد، آیا در کتاب تواریخ ایّام پادشاهان یهودا مکتوب نیست؟
\v 37 در آن ایّام خداوند شروع نموده، رَصِینْ، پادشاه اَرام و فَقَح پسر رَمَلْیا را بر یهودا فرستاد.
\v 38 پس یوتام با پدران خود خوابید و در شهر پدرش داوود با پدران خود دفن شد و پسرش، آحاز به جایش سلطنت نمود.
