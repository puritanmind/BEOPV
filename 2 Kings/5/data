\c 5
\p
\v 1 و نُعْمان، سردار لشکر پادشاه اَرام، در حضور آقایش مردی بزرگ و بلند جاه بود، زیرا خداوند به وسیلۀ او اَرام را نجات داده بود، و آن مرد جبّار، شجاع ولی جذامی بود.
\v 2 و فوجهای اَرامیان بیرون رفته، کنیزکی کوچک از زمین اسرائیل به اسیری آوردند و او در حضور زن نُعْمان خدمت می‌کرد.
\v 3 و به خاتون خود گفت، کاش که آقایم در حضور پیامبری که در سامره است، می‌بود که او را از جذامش شفا می‌داد.
\v 4 پس کسی درآمده، آقای خود را خبر داده، گفت، کنیزی که از ولایت اسرائیل است، چنین و چنان می‌گوید.
\v 5 پس پادشاه اَرام گفت، بیا برو و مکتوبی برای پادشاه اسرائیل می‌فرستم. پس روانه شد و ده وزنۀ نقره و ششهزار مثقال طلا و ده دست لباس به دست خود گرفت.
\v 6 و مکتوب را نزد پادشاه اسرائیل آورد و در آن نوشته بود که الآن چون این مکتوب به حضورت برسد، اینک بندۀ خود نُعْمان را نزد تو فرستادم تا او را از جذامش شفا دهی.
\v 7 امّا چون پادشاه اسرائیل مکتوب را خواند لباس خود را دریده،گفت، آیا من خدا هستم که بمیرانم و زنده کنم که این شخص نزد من فرستاده است تا کسی را از جذامش شفا بخشم. پس بدانید و ببینید که او بهانه‌جویی از من می‌کند.
\v 8 امّا چون اَلِیشَع، مرد خدا شنید که پادشاه اسرائیل لباس خود را دریده است، نزد پادشاه فرستاده، گفت، لباس خود را چرا دریدی؟ او نزد من بیاید تا بداند که در اسرائیل پیامبری هست.
\v 9 پس نُعْمان با اسبان و ارابه‌های خود آمده، نزد درِ خانۀ اَلِیشَع ایستاد.
\v 10 و اَلِیشَع رسولی نزد وی فرستاده، گفت، برو و در اُرْدنّ هفت مرتبه شست و شو نما و گوشتت به تو برگشته، پاک خواهی شد.
\v 11 امّا نُعْمان غضبناک شده، رفت و گفت، اینک گفتم البتّه نزد من بیرون آمده، خواهد ایستاد و نام خدای خود، یهُوَه را خوانده، و دست خود را بر جای جذام حرکت داده، جذامی را شفا خواهد داد.
\v 12 آیا اَبانَه و فَرْفَرْ، نهرهای دمشق، از همهٔ آبهای اسرائیل بهتر نیست؟ آیا در آنها شست و شو نکنم تا پاک شوم؟ پس برگشته، با خشم رفت.
\v 13 امّا بندگانش نزدیک آمده، او را خطاب کرده، گفتند، ای پدر ما، اگر نبی تو را امری بزرگ گفته بود، آیا آن را بجا نمی‌آوردی؟ پس چند مرتبه زیاده چون تو را گفته است شست و شو کن و پاک شو.
\v 14 پس فرود شده، هفت مرتبه در اُرْدنّ به موجب کلام مرد خدا غوطه خورد و گوشت او مثل گوشت طفل کوچک برگشته، پاک شد.
\v 15 پس او با تمامی جمعیّت خود نزد مرد خدا بازگشت کرده، داخل شد و به حضور وی‌ایستاده، گفت، اینک الآن دانسته‌ام که در تمامی زمین جُز در اسرائیل خدایی نیست. و حال تمنّا اینکه هدیه‌ای از بنده‌ات قبول فرمایی.
\v 16 او گفت، به حیات یهُوَه که در حضور وی ایستاده‌ام قسم که قبول نخواهم کرد. و هرچند او را ابرام نمود که بپذیرد ابا نمود.
\v 17 و نُعْمان گفت، اگرنه، تمنّا این که دو بارِ قاطر از خاک، به بنده‌ات داده شود زیرا که بعد از این، بنده‌ات قربانی سوختنی و ذبیحه نزد خدایان دیگر نخواهد گذرانید الاّ نزد یهُوَه.
\v 18 امّا در این امر، خداوند بندۀ تو را عفو فرماید که چون آقایم به خانۀ رِمُّون داخل شده، در آنجا سجده نماید و بر دست من تکیه کند و من در خانۀ رِمُّون سجده نمایم، یعنی چون در خانۀ رِمُّون سجده کنم، خداوند بندۀ تو را در این امر عفو فرماید.
\v 19 او به وی گفت، به سلامتی برو. و از نزد وی اندک مسافتی رفت.
\v 20 امّا جِیحَزی که خادم اَلِیشَع مرد خدا بود گفت، اینک آقایم از گرفتن از دست این نُعْمان اَرامی آنچه را که آورده بود، امّتناع نمود. به حیات یهُوَه قسم که من از پی او دویده، چیزی از او خواهم گرفت.
\v 21 پس جِیحَزی از عقب نُعْمان شتافت و چون نُعْمان او را دید که از عقبش می‌دود، از ارابۀ خود به استقبالش فرود آمد و گفت، آیا سلامتی است؟
\v 22 او گفت، سلامتی است. آقایم مرا فرستاده، می‌گوید، اینک الآن دو جوان از پسران انبیا از کوهستان اِفْرایم نزد من آمده‌اند؛ تمنّا اینکه یک وزنۀ نقره و دو دست لباس به ایشان بدهی.
\v 23 نُعْمان گفت، مرحمت فرموده، دو وزنه بگیر. پس بر او ابرام نمود تا او دو وزنۀ نقره را در دو کیسه با دو دست لباس بست و بر دو خادم خود نهاد تا پیش او بردند.
\v 24 و چون به عُوفَل رسید، آنها را از دست ایشان گرفته، در خانه گذاشت وآن اشخاص را مرخّص کرده، رفتند.
\v 25 و او داخل شده، به حضور آقای خود ایستاد و اَلِیشَع به وی گفت، ای جِیحَزی از کجا می‌آیی؟ گفت، بنده‌ات جایی نرفته بود.
\v 26 اَلِیشَع به وی گفت، آیا دل من همراه تو نرفت هنگامی که آن مرد از ارابۀ خود به استقبال تو برگشت؟ آیا این وقت، وقت گرفتن نقره و گرفتن لباس و باغات زیتون و تاکستانها و گله‌هاو رمه‌ها و غلامان و کنیزان است؟
\v 27 پس بَرَصِ نُعْمان به تو و به نسل تو تا به ابد خواهد چسبید. و از حضور وی مبروص مثل برف بیرون رفت.