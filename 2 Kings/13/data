\c 13
\p
\v 1 در سال بیست و سومِ یوآش بن‌اَخَزْیا،پادشاه یهودا، یهُواخاز پسر ییهُو، بر اسرائیل در سامره پادشاه شده، هفده سال سلطنت نمود.
\v 2 و آنچه در نظر خداوند ناپسند بود به عمل آورد، و در پی گناهان یرُبْعام بن‌نَباط که اسرائیل را مرتکب گناه ساخته بود، رفتار نموده، از آن اجتناب نکرد.
\v 3 پس غضب خداوند بر اسرائیل افروخته شده، ایشان را به دست حَزائیل، پادشاه اَرام و به دست بَنْهَدَد، پسر حَزائیل، همۀ روزها تسلیم نمود.
\v 4 و یهُواَخاز نزد خداوند تضرع نمود و خداوند او را اجابت فرمود زیرا که تنگی اسرائیل را دید که چگونه پادشاه اَرام، ایشان را به تنگ می‌آورد.
\v 5 و خداوند نجات‌دهنده‌ای به اسرائیل داد که ایشان از زیردست اَرامیان بیرون آمدند و بنی‌اسرائیل مثل ایّام سابق در خیمه‌های خود ساکن شدند.
\v 6 امّا از گناهان خانۀ یرُبْعام که اسرائیل را مرتکب گناه ساخته بود، اجتناب ننموده، در آن رفتار کردند، و اشیره نیز در سامره ماند.
\v 7 و برای یهُواَخاز، از قوم به جز پنجاه سوار و ده ارابه و ده هزار پیاده وانگذاشت زیرا که پادشاه اَرام ایشان را تلف ساخته، و ایشان را پایمال کرده، مثل غبار گردانیده بود.
\v 8 و بقیۀ وقایع یهُواَخاز و هر چه کرد و تهوّر او، آیا در کتاب تواریخ ایّام پادشاهان اسرائیل مکتوب نیست؟
\v 9 پس یهُواَخاز با پدران خود خوابید و او را در سامره دفن کردند و پسرش، یوآش، در جایش سلطنت نمود.
\v 10 و در سال سی و هفتم یوآش، پادشاه یهودا، یهُوآش پسر یهُواَخاز بر اسرائیل در سامره پادشاه شد و شانزده سال سلطنت نمود.
\v 11 و آنچه در نظر خداوند ناپسند بود، به عمل آورد و از تمامی گناهان یرُبْعام پسر نَباط که اسرائیل را مرتکب گناه ساخته بود اجتناب نکرده، در آنها رفتار می‌نمود.
\v 12 و بقیۀ وقایع یوآش و هر چه کرد و تهور او که چگونه با اَمَصیا، پادشاه یهودا جنگ کرد، آیا در کتاب تواریخ ایّام پادشاهان اسرائیل مکتوب نیست؟
\v 13 و یوآش با پدران خود خوابید و یرُبْعام بر کرسی وی نشست و یوآش با پادشاهان اسرائیل در سامره دفن شد.
\v 14 و اَلِیشَع به بیماری‌ای که از آن مرد، مریض شد. و یوآش، پادشاه اسرائیل، نزد وی فرود شده، بر او بگریست و گفت: ای پدر من! ای پدرمن! ای ارابۀ اسرائیل و سوارانش!
\v 15 و اَلِیشَع به وی گفت: کمان و تیرها را بگیر. و برای خود کمان و تیرها گرفت.
\v 16 و به پادشاه اسرائیل گفت: کمان را به دست خود بگیر. پس آن را به دست خود گرفت و اَلِیشَع دست خود را بر دست پادشاه نهاد.
\v 17 و گفت: پنجره را به سوی مشرق باز کن. پس آن را باز کرد و اَلِیشَع گفت: بینداز. پس انداخت. و او گفت: تیر پیروزی خداوند ، یعنی تیر پیروزی بر اَرام زیرا که اَرامیان را در اَفیق شکست خواهید داد تا تلف شوند.
\v 18 و گفت: تیرها را بگیر. پس گرفت و به پادشاه اسرائیل گفت: زمین را بزن. پس سه مرتبه آن را زده، باز ایستاد.
\v 19 و مرد خدا به او خشم نموده، گفت: می‌بایست پنج شش مرتبه زده باشی؛ آنگاه اَرامیان را شکست می‌دادی تا تلف می‌شدند، امّا حال اَرامیان را فقط سه مرتبه شکست خواهی داد.
\v 20 و اَلِیشَع وفات کرد و او را دفن نمودند. و در وقت تحویل سال لشکرهای موآب به زمین درآمدند.
\v 21 و واقع شد که چون مردی را دفن می‌کردند، آن لشکر را دیدند و آن مرده را در قبر اَلِیشَع انداختند؛ و چون آن مرده به استخوانهای اَلِیشَع برخورد، زنده گشت و به پاهای خود ایستاد.
\v 22 و حَزائیل، پادشاه اَرام، اسرائیل را در تمامی ایّام یهُواخاز به تنگ آورد.
\v 23 امّا خداوند بر ایشان رأفت و ترحّم نموده، به خاطر عهد خود که با ابراهیم و اسحاق و یعقوب بسته بود به ایشان التفات کرد و نخواست ایشان را هلاک سازد، و ایشان را از حضور خود هنوز دور نینداخت.
\v 24 پس حَزائیل، پادشاه اَرام مرد و پسرش،بَنْهَدَد به جایش پادشاه شد.
\v 25 و یهُوآش پسر یهُواَخاز، شهرهایی را که حَزائیل از دست پدرش، یهُواَخاز به جنگ گرفته بود، از دست بَنْهَدَد پسر حَزائیل باز پس گرفت، و یهُوآش سه مرتبه او را شکست داده، شهرهای اسرائیل را استرداد نمود.