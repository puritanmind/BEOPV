\c 20
\p
\v 1 در آن ایّام، حِزْقیا بیمار و نزدیک به مرگ شد. و اِشَعْیا پسر آموص نبی نزد وی آمده، او را گفت، خداوند چنین می‌گوید، تدارک خانۀ خود را ببین زیرا که می‌میری و زنده نخواهی ماند.
\v 2 آنگاه او روی خود را به سوی دیوار برگردانید و نزد خداوند دعا نموده، گفت،
\v 3 ای خداوند مسألت اینکه بیاد آوری که چگونه به حضور تو به امانت و به دل کامل رفتار نموده‌ام و آنچه در نظر تو پسند بوده است، بجا آورده‌ام. پس حِزْقیا زارزار بگریست.
\v 4 و واقع شد قبل از آنکه اِشَعْیا از وسط شهربیرون رود، که کلام خداوند بر وی نازل شده، گفت،
\v 5 برگرد و به پیشوای قوم من حِزْقیا بگو، خدای پدرت، داوود چنین می‌گوید، دعای تو را شنیدم و اشکهای تو را دیدم. اینک تو را شفا خواهم داد و در روز سوم به خانۀ خداوند داخل خواهی شد.
\v 6 و من بر روزهای تو پانزده سال خواهم افزود، و تو را و این شهر را از دست پادشاه آشور خواهم رهانید، و این شهر را به خاطر خود و به خاطر بندۀ خود، داوود حمایت خواهم کرد.
\v 7 و اِشَعْیا گفت که قرصی از انجیر بگیرید. و ایشان آن را گرفته، بر زخم گذاشتند که شفا یافت.
\v 8 و حِزْقیا به اِشَعْیا گفت، علامتی که خداوند مرا شفا خواهد بخشید و در روز سوم به خانۀ خداوند خواهم برآمد، چیست؟
\v 9 و اِشَعْیا گفت، علامت از جانب خداوند که خداوند این کلام را که گفته است، بجا خواهد آورد، این است، آیا سایه ده درجه پیش برود یا ده درجه برگردد؟
\v 10 حِزْقیا گفت، سهل است که سایه ده درجه پیش برود. نی، بلکه سایه ده درجه به عقب برگردد.
\v 11 پس اِشَعْیای نبی از خداوند استدعا نمود و سایه را از درجاتی که بر ساعت آفتابی آحاز پایین رفته بود، ده درجه برگردانید.
\v 12 و در آن زمان، مَرودَک بَلَدان پسر بَلَدان، پادشاه بابل، رسایل و هدیه نزد حِزْقیا فرستاد زیرا شنیده بود که حِزْقیا بیمار شده است.
\v 13 و حِزْقیا ایشان را اجابت نمود و تمامی خانۀ خزانه‌های خود را از نقره و طلا و عطریّات و روغن معطر وخانۀ اسلحۀ خویش و هرچه را که در خزاین او یافت می‌شد، به ایشان نشان داد، و در خانه‌اش و در تمامی مملکتش چیزی نبود که حِزْقیا آن را به ایشان نشان نداد.
\v 14 پس اِشَعْیای نبی نزد حِزْقیای پادشاه آمده، به وی گفت، این مردمان چه گفتند؟ و نزد تو از کجا آمدند؟ حِزْقیا جواب داد، از جای دور، یعنی از بابل آمده‌اند.
\v 15 او گفت، در خانۀ تو چه دیدند؟ حِزْقیا جواب داد، هرچه در خانۀ من است، دیدند و چیزی در خزاین من نیست که به ایشان نشان ندادم.
\v 16 پس اِشَعْیا به حِزْقیا گفت، کلام خداوند را بشنو
\v 17 اینک روزها می‌آید که هرچه در خانۀ توست و آنچه پدرانت تا امروز ذخیره کرده‌اند، به بابل برده خواهد شد. و خداوند می‌گوید که چیزی باقی نخواهد ماند.
\v 18 و بعضی از پسرانت را که از تو پدید آیند و ایشان را تولید نمایی، خواهند گرفت و در قصر پادشاه بابل، خواجه خواهند شد.
\v 19 حِزْقیا به اِشَعْیا گفت، کلام خداوند که گفتی نیکوست. و دیگر گفت، هرآینه در ایّام من سلامتی و امان خواهد بود.
\v 20 و بقیۀ وقایع حِزْقیا و تمامی تهوّر او و حکایت حوض و قناتی که ساخت و آب را به شهر آورد، آیا در کتاب تواریخ ایّام پادشاهان یهودا مکتوب نیست؟
\v 21 پس حِزْقیا با پدران خود خوابید و پسرش، مَنَسّی به جایش سلطنت نمود.