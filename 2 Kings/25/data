\c 25
\p
\v 1 و واقع شد که نَبُوکَدْنَصَّر، پادشاه بابل، با تمامی لشکر خود در روز دهمِ ماه دهم از سال نهم سلطنت خویش بر اورشلیم برآمد، و در مقابل آن اردو زده، سنگری گرداگردش بنا نمود.
\v 2 و شهر تا سال یازدهم صِدْقیای پادشاه، محاصره شد.
\v 3 و در روز نهم آن ماه، قحطی در شهر چنان سخت شد که برای اهل زمین نان نبود.
\v 4 پس در شهر رخنه‌ای ساختند و تمامی مردان جنگی در شب از راه دروازه‌ای که در میان دو حصار، نزد باغ پادشاه بود، فرار کردند. و کلدانیان به هر طرف در مقابل شهر بودند (و پادشاه) به راه عَرَبه رفت.
\v 5 و لشکر کلدانیان، پادشاه را تعاقب نموده، در بیابان اریحا به او رسیدند و تمامی لشکرش از او پراکنده شدند.
\v 6 پس پادشاه را گرفته، او را نزد پادشاه بابل به رِبْلَه آوردند و بر او فتوی دادند.
\v 7 و پسران صِدْقیا را پیش رویش به قتل رسانیدند و چشمان صِدْقیا را کندند و او را به دو زنجیر بسته، به بابل آوردند.
\v 8 و در روز هفتمِ ماه پنجم از سال نوزدهمِ نَبُوکَدْنَصَّرِ پادشاه، سلطان بابل، نَبُوزَرادان، رئیس جلادان، خادم پادشاه بابل، به اورشلیم آمد،
\v 9 و خانۀ خداوند و خانۀ پادشاه را سوزانید و همۀ خانه‌های اورشلیم و هر خانۀ بزرگ را به آتش سوزانید.
\v 10 و تمامی لشکر کلدانیان که همراه رئیس جلادان بودند، حصارهای اورشلیم را به هر طرف منهدم ساختند.
\v 11 و نبوزرادان، رئیس‌جلادان، بقیۀ قوم را که در شهر باقی مانده بودند و خارجین را که به طرف پادشاه بابل شده بودند و بقیۀ جمعیّت را به اسیری برد.
\v 12 امّا رئیس جلادان بعضی از فقیران زمین را برای باغبانی و فلاحی واگذاشت.
\v 13 و کلدانیان ستونهای برنجینی که در خانۀ خداوند بود و پایه‌ها و دریاچه برنجینی را که در خانه خداوند بود، شکستند و برنج آنها را به بابل بردند.
\v 14 و دیگها و خاک اندازها و گُلگیرها و قاشقها و تمامی اسباب برنجینی را که با آنها خدمت می‌کردند، بردند.
\v 15 و مجمرها و کاسه‌ها یعنی طلای آنچه را که از طلا بود و نقره آنچه را که از نقره بود، رئیس جلادان برد.
\v 16 امّا دو ستون و یک دریاچه و پایه‌هایی که سلیمان آنها را برای خانۀ خداوند ساخته بود، وزن برنج همۀ این اسباب بی‌اندازه بود.
\v 17 بلندی یک ستون هجده ذراع و تاج برنجین بر سرش و بلندی تاج سه ذراع بود و شبکه و انارهای گرداگرد روی تاج، همه از برنج بود و مثل اینها برای ستون دوم بر شبکه‌اش بود.
\v 18 و رئیس جلادان، سرایا، رئیس کاهنان، و صَفَنْیای کاهن دوم و سه مستحفظِ در را گرفت.
\v 19 و سرداری که بر مردان جنگی گماشته شده بود و پنج نفر را از آنانی که روی پادشاه را می‌دیدند و در شهر پیدا شدند، و کاتب سردار لشکر را که اهل ولایت را سان می‌دید، و شصت نفر از اهل زمین را که در شهر پیدا شدند، از شهر گرفت.
\v 20 و نبوزرادان رئیس جلادان، ایشان را برداشته، به ربله، نزد پادشاه بابل برد.
\v 21 و پادشاه بابل، ایشان را در ربله در زمین حمات زده، به قتل رسانید. پس یهودا از ولایت خود به اسیری رفتند.
\v 22 و امّا قومی که در زمین یهودا باقی ماندند و نَبُوکَدْنَصَّر، پادشاه بابل ایشان را رها کرده بود، پس جَدَلْیا پسر اخیقام پسر شافان را بر ایشان گماشت.
\v 23 و چون تمامی سرداران لشکر با مردان ایشان شنیدند که پادشاه بابل، جدلیا را حاکم قرار داده است، ایشان نزد جَدَلیا به مِصفَه آمدند، یعنی اسماعیل پسر نَتَنیا و یوحَنَان پسر قاری و سرایا پسر تَنْحُومَتِ نَطُوْفاتی و یازَنْیا پسر مَعْکاتی با کسان ایشان.
\v 24 و جَدَلْیا برای ایشان و برای کسان ایشان قسم خورده، به ایشان گفت، از بندگان کلدانیان مترسید. در زمین ساکن شوید و پادشاه بابل را بندگی نمایید و برای شما نیکو خواهد بود.
\v 25 امّا در ماه هفتم واقع شد که اسماعیل پسر نَتَنْیا پسر اَلِیشَمَع که از نسل پادشاه بود، به اتّفاق ده نفر آمدند و جَدَلْیا را زدند که مردو یهودیان و کلدانیان را نیز که با او در مِصْفَه بودند (کشتند).
\v 26 و تمامی قوم، چه خرد و چه بزرگ، و سرداران لشکرها برخاسته، به مصر رفتند زیرا که از کلدانیان ترسیدند.
\v 27 و در روز بیست و هفتمِ ماه دوازدهم از سال سی و هفتمِ اسیری یهُویاکین، پادشاه یهودا، واقع شد که اَوِیلْ مَرُودَکْ، پادشاه بابل، در سالی که پادشاه شد، سر یهُویاکین، پادشاه یهودا را از زندان برافراشت.
\v 28 و با او سخنان دلاویز گفت و کرسی او را بالاتر از کرسیهای سایر پادشاهانی که با او در بابل بودند، گذاشت.
\v 29 و لباس زندانی او را تبدیل نمود و او در تمامی روزهای عمرش همیشه در حضور وی نان می‌خورد.
\v 30 و برای معیشت او وظیفۀ دائمی، یعنی قسمت هر روز در روزش، در تمامی ایّام عمرش از جانب پادشاه به او داده می‌شد.
