\c 16
\p
\v 1 و خداوند به سموئیل گفت: تا به کی تو برای شاؤل ماتم می‌گیری چونکه من او را از سلطنت نمودن بر اسرائیل رّد نمودم. پس حقّۀ خود را از روغن پر کرده، بیا تا تو را نزد یسّای بیتْ لِحِمی بفرستم، زیرا که از پسرانش پادشاهی برای خود تعیین نموده ام.
\v 2 سموئیل گفت: چگونه بروم؟ اگر شاؤل بشنود مرا خواهد کُشت. خداوند گفت: گوساله ای همراه خود ببر و بگو که به جهت گذرانیدن قربانی برای خداوند آمده ام.
\v 3 و یسّا را به قربانی دعوت نما، و من تو را اعلام می‌نمایم که چه باید بکنی، و کسی را که به تو امر نمایم برای من مسح نما.
\v 4 و سموئیل آنچه را که خداوند به او گفته بود بجا آورده، به بیتْ لِحِم آمد، و مشایخ شهر لرزان شده، به استقبال او آمدند، و گفتند: آیا با سلامتی می‌آیی؟
\v 5 گفت، با سلامتی به جهت قربانی گذرانیدن برای خداوند آمده ام. پس خود راتقدیس نموده، همراه من به قربانی بیایید. و او یسّا و پسرانش را تقدیس نموده، ایشان را به قربانی دعوت نمود.
\v 6 و واقع شد که چون آمدند، بر الیآب نظر انداخته، گفت: یقیناً مسیح خداوند به حضور وی است.
\v 7 امّا خداوند به سموئیل گفت: به چهره اش و بلندی قامّتش نظر منما زیرا او را رّد کرده ام، چونکه خداوند مثل انسان نمی‌نگرد، زیرا که انسان به ظاهر می‌نگرد و خداوند به دل می‌نگرد.
\v 8 و یسّا ابیناداب را خوانده، او را از حضور سموئیل گذرانید، و او گفت: خداوند این را نیز برنگزیده است.
\v 9 و یسّا شَمّاه را گذرانید و او گفت: خداوند این را نیز برنگزیده است.
\v 10 و یسّا هفت پسر خود را از حضور سموئیل گذرانید و سموئیل به یسّا گفت: خداوند اینها را برنگزیده است.
\v 11 و سموئیل به یسّا گفت: آیا پسرانت تمام شدند. گفت: کوچکتر هنوز باقی است و اینک او گله را می‌چراند. و سموئیل به یسّا گفت: بفرست و او را بیاور، زیرا که تا او به اینجا نیاید نخواهیم نشست.
\v 12 پس فرستاده، او را آورد، و او سرخرو و نیکوچشم و خوش منظر بود. و خداوند گفت: برخاسته، او را مسح کن زیرا که همین است.
\v 13 پس سموئیل حُقّۀ روغن را گرفته، او را در میان برادرانش مسح نمود. و از آن روز به بعد روح خداوند بر داوود مستولی شد. و سموئیل برخاسته، به رامه رفت.
\v 14 و روح خداوند از شاؤل دور شد، و روح بد از جانب خداوند او را مضطرب می‌ساخت.
\v 15 و بندگان شاؤل به وی گفتند: اینک روح بد ازجانب خدا تو را مضطرب می‌سازد.
\v 16 پس آقای ما بندگان خود را که به حضورت هستند امر فرماید تا کسی را که بر چنگ نواختن ماهر باشد بجویند، و چون روح بد از جانب خدا بر تو بیاید به دست خود بنوازد، و تو را نیکو خواهد شد.
\v 17 و شاؤل به بندگان خود گفت: الآن کسی را که به نواختن ماهر باشد برای من پیدا کرده، نزد من بیاورید.
\v 18 و یکی از خادمانش در جواب وی گفت: اینک پسر یسّای بیتْ لِحِمی را دیدم که به نواختن ماهر و صاحب شجاعت و مرد جنگ آزموده و فصیح زبان و شخص نیکو صورت است و خداوند با وی می‌باشد.
\v 19 پس شاؤل قاصدان نزد یسّا فرستاده، گفت: پسرت داوود را که با گوسفندان است، نزد من بفرست.
\v 20 آنگاه یسّا یک بار الاغ از نان و یک مشگ شراب و یک بزغاله گرفته، به دست پسر خود داوود نزد شاؤل فرستاد.
\v 21 و داوود نزد شاؤل آمده، به حضور وی ایستاد و او وی را بسیار دوست داشت و سلاحدار او شد.
\v 22 و شاؤل نزد یسّا فرستاده، گفت: داوود نزد من بماند زیرا که به نظرم پسند آمد.
\v 23 و واقع میشد هنگامی که روح بد از جانب خدا بر شاؤل می‌آمد که داوود چنگ گرفته، به دست خود می‌نواخت، و شاؤل راحت و تندرست می‌شد و روح بد از او می‌رفت.