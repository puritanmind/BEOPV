\c 8
\p
\v 1 و واقع شد که چون سموئیل پیر شد، پسران خود را بر اسرائیل داوران ساخت.
\v 2 و نام پسر نخستزاده‌اش یوئیل بود و نام دومینش اَبیاه؛ و در بئرشَبَع داور بودند.
\v 3 امّا پسرانش به راه او رفتار نمی‌نمودند بلکه در پی سود رفته، رشوه میگرفتند و داوری را منحرف می‌ساختند.
\v 4 پس همهٔ مشایخ اسرائیل جمع شده، نزد سموئیل به رامه آمدند.
\v 5 و او را گفتند، اینک تو پیر شده ای و پسرانت به راه تو رفتار نمی‌نمایند. پس الآن برای ما پادشاهی نصب نما تا مثل سایر امّتها بر ما حکومت نماید.
\v 6 و این امر در نظر سموئیل ناپسند آمد، چونکه گفتند، ما را پادشاهی بده تا بر ما حکومت نماید. و سموئیل نزد خداوند دعا کرد.
\v 7 و خداوند به سموئیل گفت، صدای قوم را در هر چه به تو گفتند بشنو، زیرا که تو را ترک نکردند بلکه مرا ترک کردند تا بر ایشان پادشاهی ننمایم.
\v 8 بر حسب همۀ اعمالی که از روزی که ایشان را از مصر بیرون آوردم، بجاآوردند و مرا ترک نموده، خدایان دیگر را عبادت نمودند، پس با تو نیز همچنین رفتار می‌نمایند.
\v 9 پس الآن صدای ایشان را بشنو امّا بر ایشان به تأکید شهادت بده، و ایشان را از رسم پادشاهی که بر ایشان حکومت خواهد نمود، مطلع ساز.
\v 10 و سموئیل تمامی سخنان خداوند را به قوم که از او پادشاه خواسته بودند، بیان کرد.
\v 11 و گفت، رسم پادشاهی که بر شما حکم خواهد نمود این است که پسران شما را گرفته، ایشان را بر ارابه ها و سواران خود خواهد گماشت و پیش ارابه هایش خواهند دوید.
\v 12 و ایشان را سرداران هزاره و سرداران پنجاهه برای خود خواهدساخت، و بعضی را برای شیار کردن زمینش و درویدن محصولش و ساختن آلات جنگش و اسباب ارابه هایش تعیین خواهد نمود.
\v 13 و دختران شما را برای عطرکشی و طباخی و نانوایی خواهد گرفت.
\v 14 و بهترین مزرعه ها و تاکستانها و باغات زیتون شما را گرفته، به خادمان خود خواهد داد.
\v 15 و عشر زراعات و تاکستانهای شما را گرفته، به خواجه سرایان و خادمان خود خواهد داد.
\v 16 و غلامان و کنیزان و نیکوترین جوانان شما را و الاغهای شما را گرفته، برای کار خود خواهد گماشت.
\v 17 و عشر گله های شما را خواهد گرفت و شما غلام او خواهید بود.
\v 18 و در آن روز از دست پادشاه خود که برای خویشتن برگزیده اید فریاد خواهید کرد و خداوند در آن روز شما را اجابت نخواهد نمود.
\v 19 امّا قوم از شنیدن قول سموئیل ابا نمودند و گفتند، نی بلکه می‌باید بر ما پادشاهی باشد.
\v 20 تا ما نیز مثل سایر امّتها باشیم و پادشاه ما بر ما داوری کند، و پیش روی ما بیرون رفته، در جنگهای ما برای ما بجنگد.
\v 21 و سموئیل تمامی سخنان قوم را شنیده، آنها را به گوش خداوند رسانید.
\v 22 و خداوند به سموئیل گفت، صدای ایشان را بشنو و پادشاهی بر ایشان نصب نما. پس سموئیل به مردمان اسرائیل گفت، شما هرکس به شهر خود بروید.
