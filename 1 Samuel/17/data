\c 17
\p
\v 1 و فلسطینیان لشکر خود را برای جنگ جمع نموده، در سُوکُوه که در یهودیّه است، جمع شدند، و در میان سُوکُوه و عَزیقَه در اَفَسْدمّیم اردو زدند.
\v 2 و شاؤل و مردان اسرائیل جمع شده، در درّه ایلاه اُردو زده، به مقابلۀفلسطینیان صف آرایی کردند.
\v 3 و فلسطینیان بر کوه از یک طرف ایستادند، و اسرائیلیان بر کوه به طرف دیگر ایستادند، و درّه در میان ایشان بود.
\v 4 و از اُردوی فلسطینیان مرد مبارزی مسمّی به جُلْیات که از شهر جَتّ بود بیرون آمد، و قدش شش ذراع و یک وجب بود.
\v 5 و بر سر خود، خود برنجینی داشت و به زرۀ فلسی ملبس بود، و وزن زرهاش پنج هزار مثقال برنج بود.
\v 6 و بر ساقهایش ساقبندهای برنجین و در میان کتفهایش مزراق برنجین بود.
\v 7 و چوب نیزهاش مثل نورد جولاهگان و سرنیزهاش ششصد مثقال آهن بود، و سپردارش پیش او می‌رفت.
\v 8 و او ایستاده، افواج اسرائیل را صدا زد و به ایشان گفت، چرا بیرون آمده، صف آرایی نمودید؟ آیا من فلسطینی نیستم و شما بندگان شاؤل؟ برای خود شخصی برگزینید تا نزد من درآید.
\v 9 اگر او بتواند با من جنگ کرده، مرا بکشد، ما بندگان شما خواهیم شد، و اگر من بر او غالب آمده، او را بکشم شما بندگان ما شده، ما را بندگی خواهید نمود.
\v 10 و فلسطینی گفت، من امروز فوجهای اسرائیل را به ننگ می‌آورم. شخصی به من بدهید تا با هم جنگ نماییم.
\v 11 و چون شاؤل و همهٔ اسرائیلیان این سخنان فلسطینی را شنیدند، هراسان شده، بسیار بترسیدند.
\v 12 و داوود پسر آن مرد افراتی بیتْ لِحِم یهودا بود که یسّا نام داشت، و او را هشت پسر بود، و آن مرد در ایّام شاؤل در میان مردمان پیر و سالخورده بود.
\v 13 و سه پسر بزرگ یسّا روانه شده، در عقب شاؤل به جنگ رفتند. و اسم سه پسرش که به جنگ رفته بودند، نخستزاده اش اَلِیآب و دومش اَبِیناداب و سوم شَمّاه بود.
\v 14 و داوود کوچکتر بود و آن سه بزرگ در عقب شاؤل رفته بودند.
\v 15 وداود از نزد شاؤل آمد و رفت می‌کرد تا گوسفندان پدر خود را در بیتْ لِحِم بچراند.
\v 16 و آن فلسطینی صبح و شام می‌آمد و چهل روز خود را ظاهر میساخت.
\v 17 و یسّا به پسر خود داوود گفت، الآن به جهت برادرانت یک اِیفَه از این غلۀ برشته و این ده قرص نان را بگیر و به اردو نزد برادرانت بشتاب.
\v 18 و این ده قطعۀ پنیر را برای سردار هزارۀ ایشان ببر و از سلامتی برادرانت بپرس و از ایشان نشانی ای بگیر.
\v 19 و شاؤل و آنها و همهٔ مردان اسرائیل در درۀ ایلاه بودند و با فلسطینیان جنگ می‌کردند.
\v 20 پس داوود بامدادان برخاسته، گله را به دست چوپان واگذاشت و برداشته، چنانکه یسّا او را امر فرموده بود رفت، و به سنگر اردو رسید وقتی که لشکر به میدان بیرون رفته، برای جنگ نعره میزدند.
\v 21 و اسرائیلیان و فلسطینیان لشکر به مقابل لشکر صف آرایی کردند.
\v 22 و داوود اسبابی را که داشت به دست نگاهبان اسباب سپرد و به سوی لشکر دویده، آمد و سلامتی برادران خود را بپرسید.
\v 23 و چون با ایشان گفتگو می‌کرد، اینک آن مرد مبارز فلسطینی جَتّی که اسمش جُلْیات بود، از لشکر فلسطینیان برآمده، مثل پیش سخن گفت و داوود شنید.
\v 24 و همهٔ مردان اسرائیل چون آن مرد را دیدند، از حضورش فرار کرده، بسیار ترسیدند.
\v 25 و مردان اسرائیل گفتند، آیا این مرد را که برمی آید، دیدید؟ یقیناً برای به ننگ آوردن اسرائیل برمی آید و هر که او را بکشد، پادشاه او را از مال فراوان ثروتمند سازد، و دختر خود را به او دهد، و خانۀ پدرش را در اسرائیل آزاد خواهد ساخت.
\v 26 و داوود کسانی را که نزد او ایستاده بودند خطاب کرده، گفت، به شخصی که این فلسطینی را بکُشد و این ننگ را از اسرائیل بردارد چه خواهد شد؟ زیرا که این فلسطینی نامختون کیست که لشکرهای خدای زنده را به ننگ آورد؟
\v 27 و قوم او را به همین سخنان خطاب کرده، گفتند، به شخصی که او را بکشد، چنین خواهد شد.
\v 28 و چون با مردمان سخن می‌گفتند، برادر بزرگش اَلِیآب شنید و خشم اَلِیآب بر داوود افروخته شده، گفت، برای چه اینجا آمدی و آن گلۀ کوچک را در بیابان نزد که گذاشتی؟ من تکبّر و شرارت دل تو را میدانم زیرا برای دیدن جنگ آمده ای.
\v 29 داوود گفت، الآن چه کردم؟ آیا سببی نیست؟
\v 30 پس از وی به طرف دیگری رو گردانیده، به همین طور گفت و مردمان او را مثل پیشتر جواب دادند.
\v 31 و چون سخنانی که داوود گفت، شنیده شد، شاؤل را مخبر ساختند و او وی را طلبید.
\v 32 و داوود به شاؤل گفت، دل کسی به سبب او نیفتد. بنده ات میرود و با این فلسطینی جنگ می‌کند.
\v 33 شاؤل به داوود گفت، تو نمی‌توانی به مقابل این فلسطینی بروی تا با وی جنگ نمایی زیرا که تو جوان هستی و او از جوانی اش مرد جنگی بوده است.
\v 34 داوود به شاؤل گفت، بنده ات گلۀ پدر خود را می‌چرانید که شیر و خرسی آمده، برّه ای از گله ربودند.
\v 35 و من آن را تعاقب نموده، کشتم و از دهانش رهانیدم و چون به طرف من بلند شد، ریش او را گرفته، او را زدم و کشتم.
\v 36 بنده ات هم شیر و هم خرس را کشت؛ و این فلسطینی نامختون مثل یکی از آنها خواهد بود، چونکه لشکرهای خدای زنده را به ننگ آورده است.
\v 37 و داوود گفت، خداوند که مرا ازچنگ شیر و از چنگ خرس رهانید، مرا از دست این فلسطینی خواهد رهانید. و شاؤل به داوود گفت، برو و خداوند با تو باد.
\v 38 و شاؤل لباس خود را به داوود پوشانید و خود برنجینی بر سرش نهاد و زره ای به او پوشانید.
\v 39 و داوود شمشیرش را بر لباس خود بست و می‌خواست که برود زیرا که آنها را نیازموده بود. و داوود به شاؤل گفت، با اینها نمی‌توانم رفت چونکه نیازموده ام. پس داوود آنها را از بر خود بیرون آورد.
\v 40 و چوبدستی خود را به دست گرفته، پنج سنگ مالیده، از نهر سوا کرد، و آنها را در کیسۀ شبانی که داشت، یعنی در انبان خود گذاشت و فلاخنش را به دست گرفته، به آن فلسطینی نزدیک شد.
\v 41 و آن فلسطینی همی آمد تا به داوود نزدیک شد و مردی که سپرش را برمی‌داشت پیش رویش می‌آمد.
\v 42 و فلسطینی نظر افکنده، داوود را دید و او را حقیر شمرد زیرا جوانی خوشرو و نیکومنظر بود.
\v 43 و فلسطینی به داوود گفت، آیا من سگ هستم که با چوبدستی نزد من می‌آیی؟ و فلسطینی داوود را به خدایان خود لعنت کرد.
\v 44 و فلسطینی به داوود گفت، نزد من بیا تا گوشت تو را به مرغان هوا و درندگان صحرا بدهم.
\v 45 داوود به فلسطینی گفت، تو با شمشیر و نیزه و مزراق نزد من می‌آیی، امّا من به اسم یهُوَه صبایوت، خدای لشکرهای اسرائیل که او را به ننگ آورده ای نزد تو می‌آیم.
\v 46 و خداوند امروز تو را به دست من تسلیم خواهد کرد و تو را زده، سر تو را از تنت جدا خواهم کرد، و لاشه های لشکر فلسطینیان را امروز به مرغان هوا و درندگان زمین خواهم داد تا تمامی زمین بدانند که در اسرائیل خدایی هست.
\v 47 و تمامی این جماعت خواهند دانست که خداوند به شمشیر و نیزه خلاصی نمی‌دهد زیرا که جنگ از آن خداوند است و او شما را به دست ما خواهد داد.
\v 48 و چون فلسطینی برخاسته، پیش آمد و به مقابلۀ داوود نزدیک شد، داوود شتافته، به مقابلۀ فلسطینی به سوی لشکر دوید.
\v 49 و داوود دست خود را به کیسه اش برد و سنگی از آن گرفته، از فلاخن انداخت و به پیشانی فلسطینی زد، و سنگ به پیشانی او فرو رفت که بر روی خود بر زمین افتاد.
\v 50 پس داوود بر فلسطینی با فلاخن و سنگ غالب آمده، فلسطینی را زد و کشت و در دست داوود شمشیری نبود.
\v 51 و داوود دویده، بر آن فلسطینی ایستاد، و شمشیر او را گرفته، از غلافش کشید و او را کشته، سرش را با آن از تنش جدا کرد. و چون فلسطینیان، مبارز خود را کشته دیدند، گریختند.
\v 52 و مردان اسرائیل و یهودا برخاستند و نعره زده، فلسطینیان را تا جَتّ و تا دروازه‌های عَقْرُون تعاقب نمودند و مجروحان فلسطینیان به راه شَعَرَیم تا به جَتّ و عَقْرُون افتادند.
\v 53 و بنی اسرائیل از تعاقب نمودن فلسطینیان برگشتند و اُردوی ایشان را غارت نمودند.
\v 54 و داوود سر فلسطینی را گرفته، به اورشلیم آورد امّا اسلحۀ او را در خیمۀ خود گذاشت.
\v 55 و چون شاؤلْ داوود را دید که به مقابلۀ فلسطینی بیرون می‌رود، به سردار لشکرش اَبْنیر گفت، ای اَبْنیر، این جوان پسر کیست؟ اَبْنیر گفت، ای پادشاه به جان تو قَسَم که نمی‌دانم.
\v 56 پادشاه گفت، بپرس که این جوان پسر کیست.
\v 57 و چون داوود از کشتن فلسطینی برگشت، اَبْنیر او را گرفته، به حضور شاؤل آورد، و سر آن فلسطینی در دستش بود.
\v 58 و شاؤل به وی گفت، ای جوان تو پسر کیستی؟ داوود گفت، پسر بنده ات، یسّای بیتْ لِحِمی هستم.
