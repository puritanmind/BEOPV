\c 18
\p
\v 1 و واقع شد که چون از سخن گفتن با شاؤل فارغ شد، دل یوناتان بر دل داوود چسبید، و یوناتان او را مثل جان خویش دوست داشت.
\v 2 و در آن روز شاؤل وی را گرفته، نگذاشت که به خانۀ پدرش برگردد.
\v 3 و یوناتان با داوود عهد بست چونکه او را مثل جان خود دوست داشته بود.
\v 4 و یوناتان ردایی را که در برش بود، بیرون کرده، آن را به داوود داد و لباس خود حتی شمشیر و کمان و کمربند خویش را نیز.
\v 5 و داوود به هر جایی که شاؤل او را می‌فرستاد بیرون می‌رفت، و عاقلانه حرکت می‌کرد؛ و شاؤل او را بر مردان جنگی خود گماشت، و به نظر تمامی قوم و به نظر خادمان شاؤل نیز مقبول افتاد.
\v 6 و واقع شد هنگامی که داوود از کشتن فلسطینی برمی گشت، چون ایشان می‌آمدند که زنان از همهٔ شهرهای اسرائیل با دفّها و شادی و با آلات موسیقی سرود و رقص کنان به استقبال شاؤل پادشاه بیرون آمدند.
\v 7 و زنان لهو و لعب کرده، به یکدیگر می‌سراییدند و می‌گفتند، شاؤل هزاران خود را و داوود ده هزاران خود را کشته است.
\v 8 و شاؤل بسیار غضبناک شد، و این سخن در نظرش ناپسند آمده، گفت، به داوود ده هزاران دادند و به من هزاران دادند. پس غیر از سلطنت برایش چه باقی است؟
\v 9 و از آن روز به بعد شاؤل بر داوود به چشم بد می‌نگریست.
\v 10 و در فردای آن روز، روح بد از جانب خدا بر شاؤل آمده، در میان خانه شوریده احوال گردید. و داوود مثل هر روز به دست خود می‌نواخت و مزراقی در دست شاؤل بود.
\v 11 و شاؤل مزراق را انداخته، گفت، داوود را تا به دیوار خواهم زد. امّا داوود دو مرتبه از حضورش خویشتن را به کنار کشید.
\v 12 و شاؤل از داوود میترسید زیرا خداوند با او بود و از شاؤل دور شده.
\v 13 پس شاؤل وی را از نزد خود دور کرد و او را سردار هزارۀ خود نصب نمود، و به حضور قوم خروج و دخول می‌کرد.
\v 14 و داوود در همۀ رفتار خود عاقلانه حرکت می‌نمود، و خداوند با وی می‌بود.
\v 15 و چون شاؤل دید که او بسیار عاقلانه حرکت می‌کند، به سبب او هراسان می‌بود.
\v 16 امّا تمامی اسرائیل و یهودا داوود را دوست می‌داشتند، زیرا که به حضور ایشان خروج و دخول می‌کرد.
\v 17 و شاؤل به داوود گفت، اینک دختر بزرگ خود میرَب را به تو به زنی می‌دهم. فقط برایم شجاع باش و در جنگهای خداوند بکوش؛ زیرا شاؤل می‌گفت، دست من بر او دراز نشود بلکه دست فلسطینیان.
\v 18 و داوود به شاؤل گفت، من کیستم و جان من و خاندان پدرم در اسرائیل چیست تا داماد پادشاه بشوم.
\v 19 و در وقتی که میرَب دختر شاؤل میبایست به داوود داده شود، او به عَدْرِیئیلِ مَحولاتی به زنی داده شد.
\v 20 و میکال، دختر شاؤل، داوود را دوست می‌داشت؛ و چون شاؤل را خبر دادند این امر وی را پسند آمد.
\v 21 و شاؤل گفت، او را به وی می‌دهم تا برایش دام شود و دست فلسطینیان بر او دراز شود. پس شاؤل به داوود بار دوم گفت، امروز داماد من خواهی شد.
\v 22 و شاؤل خادمان خود را فرمود که مخفیانه با داوود متکلّم شده، بگویید، اینک پادشاه از تو راضی است و خادمانش تو را دوست میدارند؛ پس الآن داماد پادشاه بشو.
\v 23 پس خادمان شاؤل این سخنان را به گوش داوود رسانیدند و داوود گفت، آیا در نظر شما داماد پادشاه شدن آسان است؟ و حال آنکه من مرد فقیر و حقیرم.
\v 24 و خادمان شاؤل او را خبر داده، گفتند که، داوود به این طور سخن گفته است.
\v 25 و شاؤل گفت، به داوود چنین بگویید که پادشاه مِهر نمی‌خواهد جز صد قلفۀ فلسطینیان تا از دشمنان پادشاه انتقام کشیده شود. و شاؤل فکر کرد که داوود را به دست فلسطینیان به قتل رساند.
\v 26 پس خادمانش داوود را از این امر خبر دادند، و این سخن به نظر داوود پسند آمد که داماد پادشاه بشود، و روزهای معیّن هنوز تمام نشده بود.
\v 27 پس داوود برخاسته، با مردان خود رفت و دویست نفر از فلسطینیان را کشته، داوود قلفه های ایشان را آورد و آنها را تماماً نزد پادشاه گذاشتند، تا داماد پادشاه بشود. و شاؤل دختر خود میکال را به وی به زنی داد.
\v 28 و شاؤل دید و فهمید که خداوند با داوود است. و میکال دختر شاؤل او را دوست می‌داشت.
\v 29 و شاؤل از داوود باز بیشتر ترسید، و شاؤل همۀ اوقات دشمن داوود بود.
\v 30 و بعد از آن سرداران فلسطینیان بیرون آمدند؛ و هر دفعه که بیرون می‌آمدند داوود ازهمهٔ خادمان شاؤل زیاده عاقلانه حرکت می‌کرد، و از این جهت اسمش بسیار شهرت یافت.
