\c 26
\p
\v 1 پس زیفیان نزد شاؤل به جِبْعه آمده،گفتند، آیا داوود خویشتن را در تلّ حَخِیله که در مقابل بیابان است، پنهان نکرده است؟
\v 2 آنگاه شاؤل برخاسته، به بیابان زیف فرود شد و سه هزار مرد از برگزیدگان اسرائیل همراهش رفتند تا داوود را در بیابان زیف جستجو نماید.
\v 3 و شاؤل در تل حَخیله که در مقابل بیابان به سر راه است اردو زد، و داوود در بیابان ساکن بود. و چون دید که شاؤل در عقبش در بیابان آمده است،
\v 4 داوود جاسوسان فرستاده، دریافت کرد که شاؤل به تحقیق آمده است.
\v 5 و داوود برخاسته، به جایی که شاؤل در آن اردو زده بود، آمد. و داوود مکانی را که شاؤل و اَبْنیر، پسر نیر، سردار لشکرش خوابیده بودند، ملاحظه کرد. و شاؤل در اندرون سنگر می‌خوابید و قوم در اطراف او فرود آمده بودند.
\v 6 و داوود به اَخِیمَلَک حِتّی و اَبِیشای پسر صَرُویه برادر یوآب خطاب کرده، گفت: کیست که همراه من نزد شاؤل به اردو بیاید؟ ابیشای گفت: من همراه تو می‌آیم.
\v 7 پس داوود و ابیشای در شب به میان قوم آمدند و اینک شاؤل در اندرون سنگر دراز شده، خوابیده بود، و نیزه اش نزد سرش در زمین کوبیده، و اَبنیر و قوم در اطرافش خوابیده بودند.
\v 8 و ابیشای به داوود گفت: امروز خدا، دشمن تو را به دستت تسلیم نموده. پس الآن اذن بده تا او را با نیزه یک دفعه به زمین بدوزم و او را دوباره نخواهم زد.
\v 9 و داوود به ابیشای گفت: او را هلاک مکن، زیرا کیست که به مسیح خداوند دست خود را دراز کرده، بیگناه باشد؟
\v 10 و داوود گفت: به حیات یهُوَه قسم که یا خداوند او را خواهد زد یا اجلش رسیده، خواهد مرد یا به جنگ فرود شده، هلاک خواهد گردید.
\v 11 حاشا بر من از خداوند که دست خود را بر مسیح خداوند دراز کنم. امّا الآن نیزه ای را که نزد سرش است و سبوی آب را بگیر و برویم.
\v 12 پس داوود نیزه و سبوی آب را از نزد سر شاؤل گرفت و روانه شدند، و کسی نبود که ببیند و بداند یا بیدار شود زیرا همهٔ ایشان در خواب بودند، چونکه خواب سنگین از خداوند بر ایشان مستولی شده بود.
\v 13 و داوود به طرف دیگر گذشته، از دور به سر کوه بایستاد و مسافت عظیمی در میان ایشان بود.
\v 14 و داوود قوم و ابنیر پسر نیر را صدا زده، گفت: ای ابنیر جواب نمی‌دهی؟ و ابنیر جواب داده، گفت: تو کیستی که پادشاه را میخوانی؟
\v 15 داوود به ابنیر گفت: آیا تو مرد نیستی و در اسرائیل مثل تو کیست؟ پس چرا آقای خود پادشاه را نگاهبانی نمی‌کنی؟ زیرا یکی از قوم آمد تا آقایت پادشاه را هلاک کند.
\v 16 این کار که کردی خوب نیست. به حیات یهُوَه، شما مستوجب قتل هستید، چونکه آقای خود مسیح خداوند را نگاهبانی نکردید. پس الآن ببین که نیزۀ پادشاه و سبوی آب که نزد سرش بود، کجاست؟
\v 17 و شاؤل صدای داوود را شناخته، گفت: آیا این صدای توست ای پسر من داوود؟ و داوود گفت: ای آقایم پادشاه صدای من است.
\v 18 و گفت: این از چه سبب است که آقایم بندۀ خود را دنبال می‌کند؟ زیرا چه کردم و چه بدی در دست من است؟
\v 19 پس الآن آقایم پادشاه سخنان بندۀ خود را بشنود. اگر خداوند تو را بر من تحریک نموده است، پس هدیه ای قبول نماید، و اگر بنی آدم باشند پس ایشان به حضور خداوند ملعون باشند. زیرا که امروز مرا از التصاق به نصیب خداوند میرانند و می‌گویند برو و خدایان دیگر را عبادت نما.
\v 20 و الآن خون من از حضور خداوند به زمین ریخته نشود، زیرا که پادشاه اسرائیل مثل کسی که کبک را بر کوه‌ها دنبال می‌کند، به جستجوی یک کَیک بیرون آمده است.
\v 21 شاؤل گفت: گناه ورزیدم ای پسرم داوود! برگرد و تو را دیگر اذیت نخواهم کرد، چونکه امروز جان من در نظر تو عزیز آمد. اینک احمقانه رفتار نمودم و بسیار گمراه شدم.
\v 22 داوود در جواب گفت: اینک نیزۀ پادشاه! پس یکی از غلامان به اینجا گذشته، آن را بگیرد.
\v 23 و خداوند هر کس را بر حسب عدالت و امانتش پاداش دهد، چونکه امروز خداوند تو را به دست من سپرده بود. امّا نخواستم دست خود را بر مسیح خداوند دراز کنم.
\v 24 و اینک چنانکه جان تو امروز در نظر من عظیم آمد، جان من در نظر خداوند عظیم باشد و مرا از هر تنگی برهاند.
\v 25 شاؤل به داوود گفت: مبارک باش ای پسرم داوود؛ البتّه کارهای عظیم خواهی کرد و غالب خواهی شد. پس داوود راه خود را پیش گرفت و شاؤل به جای خود بازگشت کرد.