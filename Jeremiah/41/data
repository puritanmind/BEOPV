\c 41
\p
\v 1 و در ماه هفتم واقع شد که اسماعیل پسر نَتَنْیا پسر الیشاماع که از نسل پادشاهان‌بود، با بعضی از رؤسای پادشاه و ده نفر همراهش نزد جدلیا پسر اخیقام به مصفه آمدند و آنجا در مصفه با هم نان خوردند.
\v 2 و اسماعیل پسر نَتَنْیا و آن ده نفر که همراهش بودند برخاسته، جدلیا پسر اخیقام پسر شافان را به شمشیر زدند و او را که پادشاه بابل به حکومت زمین نصب کرده بود کشت.
\v 3 و اسماعیل تمامی یهودیانی را که همراه او یعنی با جدلیا در مصفه بودند و کلدانیانی را که در آنجا پیدا شدند و مردان جنگی را کشت.
\v 4 و در روز دوم بعد از آنکه جدلیا را کشته بود و کسی از آن اطّلاع نیافته بود،
\v 5 هشتاد نفر با ریش تراشیده و گریبان دریده و بدن خراشیده هدایا و بخور با خود آورده، از شکیم و شیلوه و سامره آمدند تا به خانه خداوند ببرند.
\v 6 و اسماعیل پسر نَتَنْیا به استقبال ایشان از مصفه بیرون آمد و در رفتن گریه می‌کرد و چون به ایشان رسید گفت، نزد جدلیا پسر اخیقام بیایید.
\v 7 و هنگامی که ایشان به میان شهر رسیدند، اسماعیل پسر نَتَنْیا و کسانی که همراهش بودند، ایشان را کشته، در حفره انداختند.
\v 8 امّا در میان ایشان ده نفر پیدا شدند که به اسماعیل گفتند، ما را مَکُش زیرا که ما را ذخیره‌ای از گندم و جو و روغن و عسل در صحرا می‌باشد. پس ایشان را واگذاشته، در میان برادران ایشان نکشت.
\v 9 و حفره‌ای که اسماعیل بدنهای همهٔ کسانی را که به سبب جدلیا کشته، در آن انداخته بود، همان است که آسا پادشاه به سبب بَعْشا پادشاه اسرائیل ساخته بود و اسماعیل پسر نَتَنْیا آن را از کشتگان پر کرد.
\v 10 پس اسماعیل تمامی بقیه قوم را که در مصفه بودند با دختران پادشاه و همهٔ کسانی که در مصفه باقی مانده بودند که نبوزردان رئیس جلاّدان به جدلیا پسر اخیقام سپرده بود،اسیر ساخت و اسماعیل پسر نَتَنْیا ایشان را اسیر ساخته، می‌رفت تا نزد بنی‌عمّون بگذرد.
\v 11 امّا چون یوحانان پسر قاریح و تمامی سرداران لشکری که همراهش بودند از تمامی فتنه‌ای که اسماعیل پسر نَتَنْیا کرده بود خبر یافتند،
\v 12 آنگاه همهٔ کسان خود را برداشتند و به قصد جنگ با اسماعیل پسر نَتَنْیا روانه شده، او را نزد دریاچه بزرگ که در جبعون است یافتند.
\v 13 و چون همهٔ کسانی که با اسماعیل بودند یوحانان پسر قاریح و تمامی سرداران لشکر را که همراهش بودند دیدند خوشحال شدند.
\v 14 و تمامی کسانی که اسماعیل از مصفه به اسیری می‌برد روتافته، برگشتند و نزد یوحانان پسر قاریح آمدند.
\v 15 امّا اسماعیل پسر نَتَنْیا با هشت نفر از دست یوحانان فرار کرد و نزد بنی‌عمّون رفت.
\v 16 و یوحانان پسر قاریح با همه سرداران لشکر که همراهش بودند، تمامی بقیه قومی را که از دست اسماعیل پسر نَتَنْیا از مصفه بعد از کشته شدن جدلیا پسر اخیقام خلاصی داده بود گرفت، یعنی مردان دلیر جنگی و زنان و اطفال و خواجه سرایان را که ایشان را در جبعون خلاصی داده بود؛
\v 17 و ایشان رفته، در جَیرُوت کِمْهامْ که نزد بیت‌لِحِم است منزل گرفتند تا بروند و به مصر داخل شوند،
\v 18 به سبب کلدانیان زیرا که از ایشان می‌ترسیدند، چونکه اسماعیل پسر نَتَنْیا جدلیا پسر اخیقام را که پادشاه بابل او را حاکم زمین قرار داده بود کشته بود.
