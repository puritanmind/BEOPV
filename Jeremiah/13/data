\c 13
\p
\v 1 خداوند به من چنین گفت که برو و کمربند کتانی برای خود بخر و آن را به کمر خود ببند و آن را در آب فرو مبر.
\v 2 پس کمربند را موافق کلام خداوند خریدم و به کمر خود بستم.
\v 3 و کلام خداوند بار دیگر به من نازل شده، گفت،
\v 4 این کمربند را که خریدی و به کمر خود بستی بگیر و به فرات رفته، آن را در شکاف صخره پنهان کن.
\v 5 پس رفتم و آن را در فرات برحسب آنچه خداوند به من فرموده بود پنهان کردم.
\v 6 و بعد از مرور ایّام بسیار خداوند مرا گفت، برخاسته، به فرات برو و کمربندی را که تو را امر فرمودم که در آنجا پنهان کنی از آنجا بگیر.
\v 7 پس به فَرات رفتم و کَنْده کمربند را از جایی که آن را پنهان کرده بودم گرفتم و اینک کمربند پوسیده و لایق هیچکار نبود.
\v 8 و کلام خداوند به من نازل شده، گفت،
\v 9 خداوند چنین می‌فرماید، تکبّر یهودا و تکبّر عظیم اورشلیم را همچنین تباه خواهم ساخت.
\v 10 و این قوم شریری که از شنیدن قول من ابا نموده، سرکشی دل خود را پیروی می‌نمایند و در عقب خدایان دیگر رفته، آنها را عبادت و سجده می‌کنند، مثل این کمربندی که لایق هیچکار نیست خواهند شد.
\v 11 زیرا خداوند می‌گوید، چنانکه کمربند به کمر آدمی می‌چسبد، همچنان تمامی خاندان اسرائیل و تمامی خاندان یهودا رابه خویشتن چسبانیدم تا برای من قوم و اسم و فخر و زینت باشند امّا نشنیدند.
\v 12 پس این کلام را به ایشان بگو، یهوه خدای اسرائیل چنین می‌گوید، هر مشک از شراب پر خواهد شد و ایشان به تو خواهند گفت، مگر مانمی‌دانیم که هر مشک از شراب پر خواهد شد؟
\v 13 پس به ایشان بگو، خداوند چنین می‌گوید، همهٔ ساکنان این زمین را با پادشاهانی که بر کرسی داوود می‌نشینند و کاهنان و انبیا و همهٔ ساکنان اورشلیم را به مستی پر خواهم ساخت.
\v 14 و خداوند می‌گوید، ایشان را یعنی پدران و پسران را با یکدیگر بهم خواهم انداخت. از هلاک ساختن ایشان شفقت و رأفت و رحمت نخواهم نمود.
\v 15 بشنوید و گوش فرا گیرید و مغرور مشوید زیرا خداوند تکلّم می‌نماید.
\v 16 برای یهوه خدای خود جلال را توصیف نمایید قبل از آنکه تاریکی را پدید آورد و پاهای شما بر کوه‌های تاریکی بلغزد. و چون منتظر نور باشید آن را به سایه مرگ مبدّل ساخته، به تاریکی غلیظ تبدیل نماید.
\v 17 و اگر این را نشنوید، جان من در پنهانی به سبب تکبّر شما گریه خواهد کرد و چشم من زارزار گریسته، اشکها خواهد ریخت از این جهت که گله خداوند به اسیری برده شده است.
\v 18 به پادشاه و ملکه بگو خویشتن را فروتن ساخته، بنشینید زیرا که افسرها یعنی تاجهای جلال شما افتاده است.
\v 19 شهرهای جنوب مسدود شده، کسی نیست که آنها را مفتوح سازد. و تمامی یهودا اسیر شده، بالکلّ به اسیری رفته است.
\v 20 چشمان خود را بلند کرده، آنانی را که از طرف شمال می‌آیند بنگرید. گله‌ای که به تو داده شد وگوسفندان زیبایی تو کجا است؟
\v 21 امّا چون او یارانت را به حکمرانی تو نصب کند چه خواهی گفت؟ چونکه تو ایشان را بر ضرر خود آموخته کرده‌ای. آیا دردها مثل زنی که می‌زاید تو را فرو نخواهد گرفت؟
\v 22 و اگر در دل خود گویی این چیزها چرا به من واقع شده است، (بدانکه) به سبب زیادی گناهانت دامنهایت گشاده شده و پاشنه‌هایت به زور برهنه گردیده است.
\v 23 آیا حبشی، پوست خود را تبدیل تواند نمود یا پلنگ، پیسه‌های خویش را؟ آنگاه شما نیز که به بدی کردن معتاد شده‌اید نیکویی توانید کرد؟
\v 24 و من ایشان را مثل کاه که پیش روی باد صحرا رانده شود پراکنده خواهم ساخت.
\v 25 خداوند می‌گوید، قرعه تو و سهمی که از جانب من برای تو پیموده شده این است، چونکه مرا فراموش کردی و به دروغ اعتماد نمودی.
\v 26 پس من نیز دامنهایت را پیش روی تو منکشف خواهم ساخت و رسوایی تو دیده خواهد شد.
\v 27 فسق و شیهه‌های تو و زشتی زناکاری تو و رجاسات تو را بر تلّهای بیابان مشاهده نمودم. وای بر تو ای اورشلیم تا به کی دیگر پاک نخواهی شد!
