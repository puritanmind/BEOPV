\c 9
\p
\v 1 کاش که سر من آب می‌بود و چشمانم‌چشمه اشک. تا روز و شب برای کشتگان دختر قوم خود گریه می‌کردم.
\v 2 کاش که در بیابان منزل مسافران می‌داشتم تا قوم خود را ترک کرده، از نزد ایشان می‌رفتم چونکه همگی ایشان زناکار و جماعت خیانت‌کارند.
\v 3 زبان خویش را مثل کمان خود به دروغ می‌کشند. در زمین قوی شده‌اند امّا نه برای راستی زیرا خداوند می‌گوید، از شرارت به شرارت پیشرفت می‌کنند و مرا نمی‌شناسند.
\v 4 هر یک از همسایه خویش باحذر باشید و به هیچ برادر اعتماد منمایید زیرا هر برادر از پا درمی‌آورد و هر همسایه به نمّامی گردش می‌کند.
\v 5 و هر کس همسایه خود را فریب می‌دهد و ایشان براستی تکلّم نمی‌نمایند و زبان‌خود را به دروغگویی آموخته‌اند و از کج‌رفتاری خسته شده‌اند.
\v 6 خداوند می‌گوید که مسکن تو در میان فریب است و از مکر خویش نمی‌خواهند که مرا بشناسند.
\v 7 بنابراین یهوه صبایوت چنین می‌گوید، اینک من ایشان را قال گذاشته، امتحان خواهم نمود. زیرا به خاطر دختر قوم خود چه توانم کرد؟
\v 8 زبان ایشان تیر مهلک است که به فریب سخن می‌راند. به زبان خود با همسایه خویش سخنان صلح‌آمیز می‌گویند، امّا در دل خود برای او کمین می‌گذارند.
\v 9 پس خداوند می‌گوید، آیا به سبب این چیزها ایشان را عقوبت نرسانم و آیا جانم از چنین قومی انتقام نکشد؟
\v 10 برای کوه‌ها گریه و نوحه‌گری و برای مرتعهای بیابان ماتم برپا می‌کنم زیرا که سوخته شده است و احدی از آنها گذر نمی‌کند و صدای مواشی شنیده نمی‌شود. هم مرغان هوا و هم بهایم فرار کرده و رفته‌اند.
\v 11 و اورشلیم را به توده‌ها و مأوای شغالها مبدّل می‌کنم و شهرهای یهودا را ویران و غیرمسکون خواهم ساخت.
\v 12 کیست مرد حکیم که این را بفهمد و کیست که دهان خداوند به وی سخن گفته باشد تا از این چیزها اخبار نماید که چرا زمین خراب و مثل بیابان سوخته شده است که احدی از آن گذر نمی‌کند؟
\v 13 پس خداوند می‌گوید، چونکه شریعت مرا که پیش روی ایشان گذاشته بودم ترک کردند و صدای مرا نشنیدند و در آن رفتار ننمودند،
\v 14 بلکه پیروی سرکشی دل خود را نمودند، و از عقب بَعلیم که پدران ایشان آنها را به ایشان آموختند رفتند،
\v 15 از این جهت یهوه صبایوت خدای‌اسرائیل چنین می‌گوید، اینک من افسنتین را خوراک این قوم خواهم ساخت و آب تلخ به ایشان خواهم نوشانید.
\v 16 و ایشان را در میان امّت‌هایی که ایشان و پدران ایشان آنها را نشناختند پراکنده خواهم ساخت و شمشیر را در عقب ایشان خواهم فرستاد تا ایشان را هلاک نمایم.
\v 17 یهوه صبایوت چنین می‌گوید، تفکّر کنید و زنان نوحه‌گر را بخوانید تا بیایند و در پی زنان حکیم بفرستید تا بیایند.
\v 18 و ایشان تعجیل نموده، برای ما ماتم برپا کنند تا چشمان ما اشکها بریزد و مژگان ما آبها جاری سازد.
\v 19 زیرا که صدای نوحه‌گری از صهیون شنیده می‌شود که چگونه غارت شدیم و چه بسیار خجل گردیدیم چونکه زمین را ترک کردیم و مسکن‌های ما ما را بیرون انداخته‌اند.
\v 20 پس ای زنان، کلام خداوند را بشنوید و گوشهای شما کلام دهان او را بپذیرد و شما به دختران خود نوحه‌گری را تعلیم دهید و هر زن به همسایه خویش ماتم را.
\v 21 زیرا مرگ به پنجره‌های ما برآمده، به قصرهای ما داخل شده است تا اطفال را از بیرون و جوانان را از چهارسوها منقطع سازد.
\v 22 خداوند چنین می‌گوید، بگو که لاشهای مردمان مثل سرگین بر روی صحرا و مانند بافه در عقب دروگر افتاده است و کسی نیست که آن را برچیند.
\v 23 خداوند چنین می‌گوید، حکیم، از حکمت خود فخر ننماید و جبّار، از تنومندی خویش مفتخر نشود و ثروتمند از ثروت خود افتخار نکند.
\v 24 بلکه هر که فخر نماید از این فخر بکند که فهم دارد و مرا می‌شناسد که من یهوه هستم که رحمت و انصاف و عدالت را در زمین بجا می‌آورم زیرا خداوند می‌گوید در این چیزها مسرور می‌باشم.
\v 25 خداوند می‌گوید، اینک اَیامی می‌آید که نامختونان را با مختونان عقوبت خواهم رسانید.
\v 26 یعنی مصر و یهودا و ادوم و بنی‌عمون و موآب و آنانی را که گوشه‌های موی خود را می‌تراشند و در صحرا ساکنند. زیرا که همهٔ این امّت‌ها نامختونند و تمامی خاندان اسرائیل در دل نامختونند.