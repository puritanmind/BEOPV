\c 19
\p
\v 1 خداوند چنین گفت: برو و کوزه سفالین از کوزه‌گر بخر و بعضی از مشایخ قوم و مشایخ کاهنان را همراه خود بردار.
\v 2 و به درّه پسر هنّوم که نزد دهنه دروازه کوزه‌گران است بیرون رفته، سخنانی را که به تو خواهم گفت در آنجا ندا کن.
\v 3 و بگو، ای پادشاهان یهودا و ساکنان اورشلیم کلام خداوند را بشنوید! یهوه صبایوت خدای اسرائیل چنین می‌گوید، اینک بر این مکان چنان بلایی خواهم آورد که گوش هر کس که آن را بشنود صدا خواهد کرد.
\v 4 زیرا که مرا ترک کردند و این مکان را خوار شمردند و بخور در آن برای خدایان دیگر که نه خود ایشان و نه پدران ایشان و نه پادشاهان یهودا آنها را شناخته بودند سوزانیدند و این مکان را از خون بی‌گناهان مملّو ساختند.
\v 5 و مکان‌های بلند برای بعل بنا کردند تا پسران خود را به جای قربانی‌های سوختنی برای بعل بسوزانند که من آن را امر نفرموده و نگفته و در دلم نگذشته بود.
\v 6 بنابراین خداوند می‌گوید، اینک ایّامی می‌آید که این مکان به توفت یا به درّه پسر هنّوم دیگر نامیده نخواهد شد بلکه به درّه قتل.
\v 7 و مشورت یهودا و اورشلیم را در این مکان باطل خواهم گردانید و ایشان را از حضور دشمنان ایشان و به دست آنانی که قصد جان ایشان دارند خواهم انداخت و لاشهای ایشان را خوراک مرغان هوا و حیوانات زمین خواهم‌ساخت.
\v 8 و این شهر را مایه حیرت و سخریه خواهم گردانید به حدّی که هر که از آن عبور کند متحیّر شده، به سبب همهٔ بلایایش سخریه خواهد نمود.
\v 9 و گوشت پسران ایشان و گوشت دختران ایشان را به ایشان خواهم خورانید و در محاصره و تنگی که دشمنان ایشان و جویندگان جان ایشان بر ایشان خواهند آورد، هر کس گوشت همسایه خود را خواهد خورد.
\v 10 آنگاه کوزه را به نظر آنانی که همراه تو می‌روند بشکن.
\v 11 و ایشان را بگو، یهوه صبایوت چنین می‌گوید، به نوعی که کسی کوزه کوزه‌گر را می‌شکند و آن را دیگر اصلاح نتوان کرد همچنان این قوم و این شهر را خواهم شکست و ایشان را در توفت دفن خواهند کرد تا جایی برای دفن کردن باقی نماند.
\v 12 خداوند می‌گوید، به این مکان و به ساکنانش چنین عمل خواهم نمود و این شهر را مثل توفت خواهم ساخت.
\v 13 و خانه‌های اورشلیم و خانه‌های پادشاهان یهودا مثل مکان توفت آلوده خواهد شد یعنی همه‌خانه‌هایی که بر بامهای آنها بخور برای تمامی لشکر آسمان سوزانیدند و هدایای ریختنی برای خدایان دیگر ریختند.
\v 14 پس ارمیا از توفت که خداوند او را به جهت نبوّت کردن به آنجا فرستاده بود باز آمد و در صحن خانه خداوند ایستاده، به تمامی قوم گفت:
\v 15 یهوه صبایوت خدای اسرائیل چنین می‌گوید، اینک من بر این شهر و بر همه قریه‌هایش، تمامی بلایا را که درباره‌اش گفته‌ام وارد خواهم آورد زیرا که گردن خود را سخت گردانیده، کلام مرا نشنیدند.