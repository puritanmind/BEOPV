\c 33
\p
\v 1 و هنگامی که ارمیا در صحن زندان محبوس بود کلام خداوند بار دیگر بر او نازل شده، گفت،
\v 2 خداوند که این کار را می‌کند و خداوند که آن را مصوّر ساخته، مستحکم می‌سازد و اسم او یهوه است چنین می‌گوید،
\v 3 مرا بخوان و تو را اجابت خواهم نمود و تو را از چیزهای عظیم و مخفی که آنها را ندانسته‌ای مخبر خواهم ساخت.
\v 4 زیرا که یهوه خدای اسرائیل دربارهٔ خانه‌های این شهر و دربارهٔ خانه‌های پادشاهان یهودا که در مقابل سنگرها و منجنیقها منهدم شده است،
\v 5 و می‌آیند تا با کلدانیان جنگ نمایند و آنها را به لاشهای کسانی که من در خشم و غضب خود ایشان را کشتم پر می‌کنند. زیرا که روی خود را از این شهر به سبب تمامی شرارت ایشان مستور ساخته‌ام.
\v 6 اینک به این شهر عافیت و علاج باز خواهم داد و ایشان را شفا خواهم بخشید و فراوانی سلامتی و امانت را به ایشان خواهم رسانید.
\v 7 و اسیران یهودا و اسیران اسرائیل را باز آورده، ایشان را مثل اوّل بنا خواهم نمود.
\v 8 و ایشان را از تمامی گناهانی که به من ورزیده‌اند، پاک خواهم ساخت و تمامی تقصیرهای ایشان را که بدانها بر من گناه ورزیده و از من تجاوز کرده‌اند، خواهم آمرزید.
\v 9 و این شهر برای من اسم شادمانی و تسبیح و جلال خواهد بود نزد همهٔ امّت‌های زمین که چون آنها همه احسانی را که به ایشان نموده باشم بشنوند خواهند ترسید. و به سبب تمام این احسان و تمامی سلامتی که من به ایشان رسانیده باشم،خواهند لرزید.
\v 10 خداوند چنین می‌گوید که در این مکان که شما درباره‌اش می‌گویید که آن ویران و خالی از انسان و بهایم است یعنی در شهرهای یهودا و کوچه‌های اورشلیم که ویران و خالی از انسان و ساکنان و بهایم است،
\v 11 در آنها صدای شادمانی و صدای سرور و صدای داماد و صدای عروس و صدای کسانی که می‌گویند یهوه صبایوت را تسبیح بخوانید زیرا خداوند نیکو است و رحمت او تا ابدالآباد است، بار دیگر شنیده خواهد شد و صدای آنانی که هدایای تشکر به خانه خداوند می‌آورند. زیرا خداوند می‌گوید اسیران این زمین را مثل سابق باز خواهم آورد.
\v 12 یهوه صبایوت چنین می‌گوید، در اینجایی که ویران و از انسان و بهایم خالی است و در همه شهرهایش بار دیگر مسکن شبانانی که گله‌ها را می‌خوابانند خواهد بود.
\v 13 و خداوند می‌گوید که در شهرهای کوهستان و شهرهای همواری و شهرهای جنوب و در زمین بنیامین و در حوالی اورشلیم و شهرهای یهودا گوسفندان بار دیگر از زیردست شمارندگان خواهند گذشت.
\v 14 اینک خداوند می‌گوید، ایّامی می‌آید که آن وعده نیکو را که دربارهٔ خاندان اسرائیل و خاندان یهودا دادم وفا خواهم نمود.
\v 15 در آن ایّام و در آن زمان شاخه عدالت برای داوود خواهم رویانید و او انصاف و عدالت را در زمین جاری خواهد ساخت.
\v 16 در آن ایّام یهودا نجات خواهد یافت و اورشلیم به امنیت مسکون خواهد شد و اسمی که به آن نامیده می‌شود این است، یهوه صِدْقینُو.
\v 17 زیرا خداوند چنین می‌گوید که از داوود کسی که بر کرسی خاندان اسرائیل بنشیند کَمْ نخواهد شد.
\v 18 و از لاویان کاهنان کسی که قربانی‌های سوختنی بگذراند و هدایای آردی بسوزاند و ذبایح همیشه ذبح نماید از حضور من کَمْ نخواهد شد.
\v 19 و کلام خداوند بر ارمیا نازل شده، گفت،
\v 20 خداوند چنین می‌گوید، اگر عهد مرا با روز و عهد مرا با شب باطل توانید کرد که روز و شب در وقت خود نشود،
\v 21 آنگاه عهد من با بنده من داوود باطل خواهد شد تا برایش پسری که بر کرسی او سلطنت نماید نباشد و با لاویان کاهنان که خادم من می‌باشند.
\v 22 چنانکه لشکر آسمان را نتوان شمرد و ریگ دریا را قیاس نتوان کرد، همچنان نسل بنده خود داوود و لاویان را که مرا خدمت می‌نمایند زیاده خواهم گردانید.
\v 23 و کلام خداوند بر ارمیا نازل شده، گفت،
\v 24 آیا نمی‌بینی که این قوم چه حرف می‌زنند؟ می‌گویند که خداوند آن دو خاندان را که برگزیده بود ترک نموده است. پس قوم مرا خوار می‌شمارند که در نظر ایشان دیگر قومی نباشند.
\v 25 خداوند چنین می‌گوید، اگر عهد من با روز و شب نمی‌بود و قانون‌های آسمان و زمین را قرار نمی‌دادم،
\v 26 آنگاه نیز نسل یعقوب و نسل بنده خود داوود را ترک می‌نمودم و از نسل او بر اولاد ابراهیم و اسحاق و یعقوب حاکمان نمی‌گرفتم. زیرا که اسیران ایشان را باز خواهم آورد و بر ایشان ترحّم خواهم نمود.
