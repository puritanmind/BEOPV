\c 25
\p
\v 1 کلامی که در سال چهارم یهویاقیم پسر یوشیا، پادشاه یهودا که سال اوّل نَبوکدرصّر پادشاه بابل بود بر ارمیا دربارهٔ تمامی قوم یهودا نازل شد.
\v 2 و ارمیای نبی تمامی قوم یهودا و همهٔ ساکنان اورشلیم را به آن خطاب کرده، گفت،
\v 3 از سال سیزدهم یوشیا پسر آمون پادشاه یهودا تا امروز که بیست و سه سال باشد، کلام خداوند بر من نازل می‌شد و من به شما سخن می‌گفتم و صبح زود برخاسته، تَکَلّم می‌نمودم امّاشما گوش نمی‌دادید.
\v 4 و خداوند همهٔ بندگان خود انبیا را نزد شما فرستاد و صبح زود برخاسته، ایشان را ارسال نمود امّا نشنیدید و گوش خود را فرا نگرفتید تا استماع نمایید.
\v 5 و گفتند، هر یک از شما از راه بد خود و اعمال شریر خویش بازگشت نمایید و در زمینی که خداوند به شما و به پدران شما از ازل تا به ابد بخشیده است ساکن باشید.
\v 6 و از عقب خدایان دیگر نروید و آنها را عبادت و سجده منمایید و به اعمال دستهای خود غضب مرا به هیجان میاورید مبادا بر شما بلا برسانم.
\v 7 امّا خداوند می‌گوید، مرا اطاعت ننمودید بلکه خشم مرا به اعمال دستهای خویش برای بلای خود به هیجان آوردید.
\v 8 بنابراین یهوه صبایوت چنین می‌گوید، چونکه کلام مرا نشنیدید،
\v 9 خداوند می‌گوید، اینک من فرستاده، تمامی قبایل شمال را با بنده خود نبوکدرصّر پادشاه بابل گرفته، ایشان را بر این زمین و بر ساکنانش و بر همه امّت‌هایی که به اطراف آن می‌باشند خواهم آورد و آنها را بالکل هلاک کرده، دهشت و مسخره و خرابی ابدی خواهم ساخت.
\v 10 و از میان ایشان صدای شادمانی و صدای خوشی و صدای داماد و صدای عروس و صدای آسیا و روشنایی چراغ را نابود خواهم گردانید.
\v 11 و تمامی این زمین خراب و ویران خواهد شد و این قوم‌ها هفتاد سال پادشاه بابل را بندگی خواهند نمود.
\v 12 و خداوند می‌گوید که بعد از پایان هفتاد سال من بر پادشاه بابل و بر آن امّت و بر زمین کلدانیان عقوبت گناه ایشان را خواهم رسانید و آن را به خرابی ابدی مبدّل خواهم ساخت.
\v 13 و بر این زمین تمامی سخنان خود را که به ضدّ آن گفته‌ام یعنی هر چه در این کتاب مکتوب است که ارمیا آن را دربارهٔ همهٔ امّت‌ها نبوّت کرده است خواهم آورد.
\v 14 زیرا که امّت‌های بسیار و پادشاهان عظیم ایشان را بنده خود خواهند ساخت و ایشان را موافق افعال ایشان و موافق اعمال دستهای ایشان مکافات خواهم رسانید.
\v 15 زیرا که یهوه خدای اسرائیل به من چنین گفت که، کاسه شراب این غضب را از دست من بگیر و آن را به همهٔ امّت‌هایی که تو را نزد آنها می‌فرستم بنوشان.
\v 16 تا بیاشامند و به سبب شمشیری که من در میان ایشان می‌فرستم نوان شوند و دیوانه گردند.
\v 17 پس کاسه را از دست خداوند گرفتم و به همهٔ امّت‌هایی که خداوند مرا نزد آنها فرستاد نوشانیدم.
\v 18 یعنی به اورشلیم و شهرهای یهودا و پادشاهانش و سرورانش تا آنها را خرابی و دهشت و سخریه و لعنت چنانکه امروز شده است گردانم.
\v 19 و به فرعون پادشاه مصر و بندگانش و سرورانش و تمامی قومش.
\v 20 و به همهٔ امّت‌های مختلف و به همهٔ پادشاهان زمین عُوص و به همه پادشاهان زمین فلسطینیان یعنی اَشقَلُون و غَزَّه و عَقرون و بقیه اَشدود.
\v 21 و به اَدوم و موآب و بنی‌عَمّون.
\v 22 و به همهٔ پادشاهان صُور و همه پادشاهان صِیدُون و به پادشاهان جزایری که به آن طرف دریا می‌باشند.
\v 23 و به دَدان و تیما و بُوز و به همگانی که گوشه‌های موی خود را می‌تراشند.
\v 24 و به همه پادشاهان عرب و به همهٔ پادشاهان امّت‌های مختلف که در بیابان ساکنند.
\v 25 و به همهٔ پادشاهان زِمْری و همه پادشاهان عیلام و همه پادشاهان مادی.
\v 26 و به همهٔ پادشاهان شمال خواه قریب و خواه بعید هر یک با مجاور خود و به تمامی ممالک جهان که بر روی زمینند. و پادشاه شِیشَک بعد از ایشان خواهد نوشید.
\v 27 و به ایشان بگو، یهوه صبایوت خدای اسرائیل چنین می‌فرماید، بنوشید و مست شوید و قی کنید تا از شمشیری که من در میان شما می‌فرستم بیفتید و برنخیزید.
\v 28 و اگر از گرفتن کاسه از دست تو و نوشیدنش ابا نمایند آنگاه به ایشان بگو، یهوه صبایوت چنین می‌گوید، البتّه خواهید نوشید.
\v 29 زیرا اینک من به رسانیدن بلا بر این شهری که به اسم من مسمّی است شروع خواهم نمود و آیا شما بالکلّ بی‌عقوبت خواهید ماند؟ بی‌عقوبت نخواهید ماند زیرا یهوه صبایوت می‌گوید که من شمشیری بر همهٔ ساکنان جهان مأمور می‌کنم.
\v 30 پس تو به تمامی این سخنان بر ایشان نبوّت کرده، به ایشان بگو، خداوند از اعلیٰ علّیین غرّش می‌نماید و از مکان قدس خویش صدای خود را می‌دهد و به ضدّ مرتع خویش به شدّت غرّش می‌نماید و مثل آنانی که انگور را می‌افشرند، بر تمامی ساکنان جهان نعره می‌زند،
\v 31 و صدا به کرانهای زمین خواهد رسید زیرا خداوند را با امّت‌ها دعوی است و او بر هر ذی‌جسد داوری خواهد نمود و شریران را به شمشیر تسلیم خواهد کرد. قول خداوند این است.
\v 32 یهوه صبایوت چنین گفت، اینک بلا از امّت به امّت سرایت می‌کند و باد شدید عظیمی از کرانهای زمین برانگیخته خواهد شد.
\v 33 و در آن روز کشتگان خداوند از کران زمین تا کران‌دیگرش خواهند بود. برای ایشان ماتم نخواهند گرفت و ایشان را جمع نخواهند کرد و دفن نخواهند نمود بلکه بر روی زمین سرگین خواهند بود.
\v 34 ای شبانان ولوله نمایید و فریاد برآورید. و ای رؤسای گله بغلطید زیرا که ایّام کشته شدن شما رسیده است و من شما را پراکنده خواهم ساخت و مثل ظرف مرغوب خواهید افتاد.
\v 35 و ملجا برای شبانان و مفّر برای رؤسای گله نخواهد بود.
\v 36 هین فریاد شبانان و نعره رؤسای گله! زیرا خداوند مرتعهای ایشان را ویران ساخته است.
\v 37 و مرتعهای سلامتی به سبب حدّت خشم خداوند خراب شده است.
\v 38 مثل شیر بیشه خود را ترک کرده است زیرا که زمین ایشان به سبب خشم هلاک‌کننده و به سبب حدّت غضبش ویران شده است.
