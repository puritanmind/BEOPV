\c 19
\p
\v 1 و در ماه سوم از بیرون آمدن‌بنی‌اسرائیل از زمین مصر، در همان روز به صحرای سینا آمدند.
\v 2 و از رَفیدیم کوچ کرده، به صحرای سینا رسیدند، و در بیابان اردو زدند، و اسرائیل در آنجا در مقابل کوه فرود آمدند.
\v 3 و موسی نزد خدا بالا رفت، و خداوند از میان کوه او را ندا درداد و گفت، به خاندان یعقوب چنین بگو، و بنی‌اسرائیل را خبر بده،
\v 4 شما آنچه را که من به مصریان کردم، دیده‌اید، و چگونه شما را بر بالهای عقاب برداشته، نزد خود آورده‌ام.
\v 5 و اکنون اگر صدای مرا براستی بشنوید، و عهد مرا نگاه دارید، همانا خزانۀ خاص من از همهٔ قومها خواهید بود. زیرا که تمامی جهان، از آن من است.
\v 6 و شما برای من مملکت کاهنان و امّتِ مقدّس خواهید بود. این است آن سخنانی که به بنی‌اسرائیل می‌باید گفت.
\v 7 پس موسی آمده، مشایخ قوم را خواند، و همۀ این سخنان را که خداوند او را فرموده بود، بر ایشان اِلقا کرد.
\v 8 و تمامی قوم به یک زبان در جواب گفتند، آنچه خداوند امر فرموده است، خواهیم کرد. و موسی سخنان قوم را باز به خداوند عرض کرد.
\v 9 و خداوند به موسی گفت، اینک من در ابرمُظْلِم نزد تو می‌آیم، تا هنگامی که به تو سخن گویم قوم بشنوند، و بر تو نیز همیشه ایمان داشته باشند. پس موسی سخنان قوم را به خداوند باز گفت.
\v 10 خداوند به موسی گفت، نزد قوم برو و ایشان را امروز و فردا تقدیس نما، و ایشان لباس خود را بشویند.
\v 11 و در روز سوم مهیّا باشید، زیرا که در روز سوم خداوند در نظر تمامی قوم بر کوه سینا نازل شود.
\v 12 و حدود برای قوم از هر طرف قرار ده، و بگو، باحذر باشید از اینکه به فراز کوه برآیید، یا دامنۀ آن را لمس نمایید، زیرا هر که کوه را لمس کند، هرآینه کشته شود.
\v 13 دست بر آن گذارده نشود بلکه یا سنگسار شود یا به تیر کشته شود، خواه بهایم باشد خواه انسان، زنده نماند. امّا چون شیپور نواخته شود، ایشان به کوه برآیند.
\v 14 پس موسی از کوه نزد قوم فرود آمده، قوم را تقدیس نمود و لباس خود را شستند.
\v 15 و به قوم گفت، در روز سوم حاضر باشید، و به زنان نزدیکی منمایید.
\v 16 و واقع شد در روز سوم به وقت طلوع صبح، که رعدها و برقها و ابر غلیظ بر کوه پدید آمد، و صدای شیپور بسیار بلندی، بطوری که تمامی قوم که در لشکرگاه بودند، بلرزیدند.
\v 17 و موسی قوم را برای ملاقات خدا از لشکرگاه بیرون آورد، و در پایان کوه ایستادند.
\v 18 و تمامی کوه سینا را دود فرو گرفت، زیرا خداوند در آتش بر آن نزول کرد، و دودش مثل دود کوره‌ای بالا می‌شد، و تمامی کوه سخت متزلزل گردید.
\v 19 و چون صدای شیپور زیاده و زیاده سخت نواخته می‌شد، موسی سخن گفت، و خدا او را به زبان جواب داد.
\v 20 و خداوند بر کوه سینا بر قله کوه نازل شد، و خداوند موسی را به قلۀ کوه خواند، و موسی بالا رفت.
\v 21 و خداوند به موسی گفت، پایین برو و قوم را قدغن نما، مبادا نزد خداوند برای نظر کردن، از حدّ تجاوز نمایند، که بسیاری از ایشان هلاک خواهند شد.
\v 22 و کاهنان نیز که نزد خداوند می‌آیند، خویشتن را تقدیس نمایند، مبادا خداوند بر ایشان هجوم آورد.
\v 23 موسی به خداوند گفت، قوم نمی‌توانند به فراز کوه سینا آیند، زیرا که تو ما را قدغن کرده، گفته‌ای کوه را حدود قرار ده و آن را تقدیس نما.
\v 24 خداوند به وی گفت، پایین برو و تو و هارون همراهت برآیید، امّا کاهنان و قوم از حدّ تجاوز ننمایند، تا نزد خداوند بالا بیایند، مبادا بر ایشان هجوم آورد.
\v 25 پس موسی نزد قوم فرود شده، بدیشان سخن گفت.
