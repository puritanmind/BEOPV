\c 5
\p
\v 1 و خداوند موسی را خطاب کرده، گفت:
\v 2 بنی‌اسرائیل را امر فرما که مبروص را و هرکه جریان دارد و هرکه از مَیتَه آلوده شود، از اردو اخراج کنند.
\v 3 خواه مرد و خواه زن، ایشان را اخراج نمایید؛ بیرون از اردو ایشان را اخراج‌نمایید، تا اردوی خود را جایی که من در میان ایشان ساکن هستم، آلوده نسازند.
\v 4 و بنی‌اسرائیل چنین کردند، و آن کسان را بیرون از اردو اخراج کردند. چنانکه خداوند به موسی گفته بود، بنی‌اسرائیل به آن طور عمل نمودند.
\v 5 و خداوند موسی را خطاب کرده، گفت:
\v 6 بنی‌اسرائیل را بگو، هرگاه مردی یا زنی به هرکدام از همهٔ گناهان انسان مرتکب شده، به خداوند خیانت ورزد، و آن شخص مجرم شود،
\v 7 آنگاه گناهی را که کرده است اعتراف بنماید، و اصل جرم خود را رّد نماید، و خمس آن را برآن مزید کرده، به کسی که بر او جرم نموده است، بدهد.
\v 8 و اگر آن کس را ولیای نباشد که دیۀ جرم به او داده شود، آنگاه دیۀ جرمی که برای خداوند داده می‌شود، از آن کاهن خواهد بود، علاوه بر قوچ کفاره که به آن دربارۀ وی کفاره می‌شود.
\v 9 و هر هدیۀ افراشتنی از همۀ موقوفات بنی‌اسرائیل که نزد کاهن می‌آورند، از آن او باشد.
\v 10 و موقوفات هر کس از آن او خواهد بود، و هرچه که کسی به کاهن بدهد، از آن او باشد.
\v 11 و خداوند موسی را خطاب کرده، گفت:
\v 12 بنی‌اسرائیل را خطاب کرده، به ایشان بگو، هرگاه زن کسی از او برگشته، به وی خیانت ورزد،
\v 13 و مردی دیگر با او همبستر شود، و این از چشمان شوهرش پوشیده و مستور باشد، آن زن آلوده می‌باشد. و اگر بر او شاهدی نباشد و درعین فعل گرفتار نشود،
\v 14 و روح غیرت بر او بیاید و به زن خود غیور شود، و آن زن آلوده شده باشد، یا روح غیرت بر او بیاید و به زن خود غیور شود، و آن زن آلوده نشده باشد،
\v 15 پس آن مرد زن خود را نزد کاهن بیاورد، و بجهت او برای هدیه، یک عشر ایفۀ آرد جوین بیاورد، و روغن بر آن نریزد، و کندر بر آن ننهد، زیرا که هدیۀ غیرت است و هدیۀ یادگار، که گناه را بیاد می‌آورد.
\v 16 و کاهن او را نزدیک آورده، به حضور خداوند برپا دارد.
\v 17 و کاهن آب مقدّس در ظرف سفالین بگیرد، و کاهن قدری از غباری که بر زمین مسکن باشد گرفته، بر آب بپاشد.
\v 18 و کاهن زن را به حضور خداوند برپا داشته، موی سر او را باز کند و هدیۀ یادگار را که هدیۀ غیرت باشد بر دست آن زن بگذارد، و آب تلخ لعنت بر دست کاهن باشد.
\v 19 و کاهن به زن قسم داده، به وی بگوید، اگر کسی با تو همبستر نشده، و اگر بسوی نجاست به کسی غیر از شوهر خود برنگشته‌ای، پس از این آب تلخ لعنت آزاد شوی.
\v 20 امّا اگر به غیر از شوهر خود برگشته، آلوده شده‌ای، و کسی غیر از شوهرت با تو همبستر شده‌است،
\v 21 آنگاه کاهن زن را قسم لعنت بدهد و کاهن به زن بگوید، خداوند تو را در میان قومت مورد لعنت و قسم بسازد به اینکه خداوند ران تو را ساقط و شکم تو را مُنْتَفَخ گرداند.
\v 22 و این آب لعنت در احشای تو داخل شده، شکم تو را منتفخ و ران تو را ساقط بسازد. و آن زن بگوید، آمین آمین.
\v 23 و کاهن این لعنتها را در طوماری بنویسد، و آنها را در آب تلخ محو کند.
\v 24 و آن آب لعنت‌تلخ را به زن بنوشاند، و آن آب لعنت در او داخل شده، تلخ خواهد شد.
\v 25 و کاهن هدیۀ غیرت را از دست زن گرفته، آن هدیه را به حضور خداوند بجنباند، و آن را نزد مذبح بیاورد.
\v 26 و کاهن مشتی از هدیه برای یادگاری آن گرفته، آن را بر مذبح بسوزاند و بعد از آن، آن آب را به زن بنوشاند.
\v 27 و چون آب را به او نوشانید، اگر آلوده شده و به شوهر خود خیانت ورزیده باشد، آن آب لعنت داخل او شده، تلخ خواهد شد، و شکم او مُنْتَفَخ و ران او ساقط خواهد گردید، و آن زن در میان قوم خود مورد لعنت خواهدبود.
\v 28 و اگر آن زن آلوده نشده، پاک باشد، آنگاه آزاد شده، اولاد خواهد زایید.
\v 29 این است قانون غیرت، هنگامی که زن از شوهر خود برگشته، آلوده شده باشد.
\v 30 یا هنگامی که روح غیرت بر مرد بیاید، و بر زنش غیور شود، آنگاه زن را به حضور خداوند برپا بدارد، و کاهن تمامی این قانون را دربارۀ او اجرا دارد.
\v 31 پس آن مرد از گناه آزاد شود، و زن گناه خود را متحمل خواهد بود.