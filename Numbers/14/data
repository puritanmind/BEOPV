\c 14
\p
\v 1 و تمامی جماعت صدای خود را بلند کرده، فریاد نمودند. و قوم در آن شب می‌گریستند.
\v 2 و همهٔ بنی‌اسرائیل بر موسی و هارون همهمه کردند، و تمامی جماعت به ایشان گفتند: کاش که در زمین مصر می‌مردیم یا در این صحرا وفات می‌یافتیم!
\v 3 و چرا خداوند ما را به این زمین می‌آورد تا به دم شمشیر بیفتیم، و زنان و اطفال ما به یغما برده شوند؟ آیا برگشتن به مصر برای ما بهتر نیست؟
\v 4 و به یکدیگر گفتند: سرداری برای خود مقرّر کرده، به مصر برگردیم.
\v 5 پس موسی و هارون به حضور تمامی گروه جماعت بنی‌اسرائیل به رو افتادند.
\v 6 و یوشع پسر نون و کالیب پسر یفُنَّه که از جاسوسان زمین بودند، لباس خود را دریدند.
\v 7 و تمامی جماعت بنی‌اسرائیل را خطاب کرده، گفتند: زمینی که برای جاسوسی آن از آن عبور نمودیم، زمین بسیار بسیار خوبی است.
\v 8 اگر خداوند از ما راضی است ما را به این زمین آورده، آن را به ما خواهد بخشید، زمینی که به شیر و شهد جاری است.
\v 9 زنهار از خداوند متمرد مشوید، و از اهل زمین ترسان مباشید، زیراکه ایشان خوراک ما هستند، سایۀ ایشان از ایشان گذشته است، و خداوند با ماست، از ایشان مترسید.
\v 10 امّا تمامی جماعت گفتند که، باید ایشان را سنگسار کنند.آنگاه جلال خداوند در خیمۀ اجتماع بر تمامی بنی‌اسرائیل ظاهر شد.
\v 11 و خداوند به موسی گفت: تا به کی این قوم مرا اهانت نمایند؟ و تا به کی با وجود همۀ آیاتی که در میان ایشان نمودم، به من ایمان نیاورند؟
\v 12 ایشان را به وبا مبتلا ساخته، هلاک می‌کنم و از تو قومی بزرگ و عظیم‌تر از ایشان خواهم ساخت.
\v 13 موسی به خداوند گفت: آنگاه مصریان خواهند شنید، زیراکه این قوم را به قدرت خود از میان ایشان بیرون آوردی.
\v 14 و به ساکنان این زمین خبر خواهند داد و ایشان شنیده‌اند که تو ای خداوند ، در میان این قوم هستی، زیراکه تو ای خداوند ، معاینه دیده می‌شوی، و ابر تو بر ایشان استوار است، و تو پیش روی ایشان روز در ستون ابر و شب در ستون آتش می‌رفت.
\v 15 پس اگر این قوم را مثل شخص واحد بکُشی، طوایفی که آوازۀ تو را شنیده‌اند، خواهند گفت:
\v 16 چون که خداوند نتوانست این قوم را به زمینی که برای ایشان قسم خورده بود درآورد، از این سبب ایشان را در صحرا کشت.
\v 17 پس الآن قدرت خداوند عظیم بشود، چنانکه گفته بودی‌
\v 18 که یهوه دیرخشم و بسیار رحیم و آمرزندۀ گناه و عصیان است، امّا مجرم را هرگز بی‌سزا نخواهد گذاشت بلکه عقوبت گناه پدران را بر پسران تا پشت سوم و چهارم می‌رساند.
\v 19 پس گناه این قوم را برحسب عظمتِ رحمت خود بیامرز،چنانکه این قوم را از مصر تا اینجا آمرزیده‌ای.
\v 20 خداوند گفت: برحسب کلام تو آمرزیدم.
\v 21 امّا به حیات خودم قسم که تمامی زمین از جلال یهوه پر خواهد شد.
\v 22 چونکه همهٔ مردانی که جلال و آیات مرا که در مصر و بیابان نمودم دیدند، مرا ده مرتبه امتحان کرده، صدای مرا نشنیدند.
\v 23 به درستی که ایشان زمینی را که برای پدران ایشان قسم خوردم، نخواهند دید، و هرکه مرا اهانت کرده باشد، آن را نخواهد دید.
\v 24 امّا بندۀ من کالیب چونکه روح دیگر داشت و مرا تماماً اطاعت نمود، او را به زمینی که رفته بود داخل خواهم ساخت، و نسل او وارث آن خواهند شد.
\v 25 و چونکه عمالیقیان و کنعانیان در درّه ساکنند، فردا رو گردانیده، از راه دریای سرخ به صحرا کوچ کنید.
\v 26 و خداوند موسی و هارون را خطاب کرده، گفت:
\v 27 تا به کی این جماعت شریر را که بر من همهمه می‌کنند متحمل بشوم؟ همهمۀ بنی‌اسرائیل را که بر من همهمه می‌کنند، شنیدم.
\v 28 به ایشان بگو خداوند می‌گوید، به حیات خودم قسم که چنانکه شما در گوش من گفتید، همچنان با شما عمل خواهم نمود.
\v 29 لاشه‌های شما در این صحرا خواهد افتاد، و همهٔ شمرده‌شدگان شما برحسب تمامی عدد شما، از بیست ساله و بالاتر که بر من همهمه کرده‌اید.
\v 30 شما به زمینی که دربارۀ آن دست خود را بلند کردم که شما را در آن ساکن گردانم، هرگز داخل نخواهید شد، مگر کالیب پسر یفُنَّه و یوشع پسر نون.
\v 31 امّا اطفال شما که دربارۀ آنها گفتید که به یغما برده خواهند شد، ایشان را داخل خواهم کرد و ایشان زمینی را که‌شما رّد کردید، خواهند دانست.
\v 32 امّا لاشه‌های شما در این صحرا خواهد افتاد.
\v 33 و پسران شما در این صحرا چهل سال آواره بوده، بار زناکاری شما را متحمل خواهند شد، تا لاشه‌های شما در صحرا تلف شود.
\v 34 برحسب شمارۀ روزهایی که زمین را جاسوسی می‌کردید، یعنی چهل روز. یک سال به عوض هر روز، بار گناهان خود را چهل سال متحمل خواهید شد، و مخالفت مرا خواهید دانست.
\v 35 من که یهوه هستم، گفتم که البتّه این را به تمامی این جماعت شریر که به ضد من جمع شده‌اند خواهم کرد، و در این صحرا تلف شده، در اینجا خواهند مرد.
\v 36 و امّا آن کسانی که موسی برای جاسوسی زمین فرستاده بود، و ایشان چون برگشتند خبر بد دربارۀ زمین آورده، تمام جماعت را از او گله‌مند ساختند،
\v 37 آن کسانی که این خبر بد را دربارۀ زمین آورده بودند، به حضور خداوند از وبا مردند.
\v 38 امّا یوشع پسر نون و کالیب پسر یفُنَّه از جملۀ آنانی که برای جاسوسی زمین رفته بودند، زنده ماندند.
\v 39 و چون موسی این سخنان را به همهٔ بنی‌اسرائیل گفت: قوم بسیار گریستند.
\v 40 و بامدادان به زودی برخاسته، به سر کوه برآمده، گفتند: اینک حاضریم و به مکانی که خداوند وعده داده است می‌رویم، زیرا گناه کرده‌ایم.
\v 41 موسی گفت: چرا از فرمان خداوند تجاوز می‌نمایید؟ امّا این کار به کام نخواهد شد!
\v 42 مروید زیرا خداوند در میان شما نیست، مبادا از پیش دشمنان خود منهزم شوید.
\v 43 زیرا عمالیقیان و کنعانیان آنجا پیش روی شما هستند،پس به شمشیر خواهید افتاد؛ و چونکه از پیروی خداوند روگردانیده‌اید، پس خداوند با شما نخواهد بود.
\v 44 امّا ایشان از راه تکبّر به سر کوه رفتند، امّا تابوت عهد خداوند و موسی از میان لشکرگاه بیرون نرفتند.
\v 45 آنگاه عمالیقیان و کنعانیان که در آن کوهستان ساکن بودند فرودآمده، ایشان را زدند و تا حُرما منهزم ساختند.