\c 34
\p
\v 1 پس دینه، دختر لیه، که او را برای یعقوب زاییده بود، برای دیدن دختران آن مُلک بیرون رفت.
\v 2 و چون شکیم بن‌حمور حِوی که رئیس آن زمین بود، او را دید، او را گرفت و با او همخواب شده، وی را بی‌عصمت ساخت.
\v 3 و دلش به دینه، دختر یعقوب، بسته شده، عاشق آن دختر گشت، و سخنان دل‌آویز به آن دختر گفت.
\v 4 و شکیم به پدر خود، حمور خطاب کرده، گفت: این دختر را برای من به زنی بگیر.
\v 5 و یعقوب شنید که دخترش دینه را بی‌عصمت کرده است. و چون پسرانش با مواشی او در صحرا بودند، یعقوب سکوت کرد تا ایشان بیایند.
\v 6 و حمور، پدر شکیم نزد یعقوب بیرون آمد تا به وی سخن گوید.
\v 7 و چون پسران یعقوب این را شنیدند، از صحرا آمدند و غضبناک شده، خشم ایشان به شدت افروخته شد، زیرا که با دختر یعقوب همخواب شده، قباحتی در اسرائیل نموده بود و این عمل، ناکردنی بود.
\v 8 پس حمور ایشان را خطاب کرده، گفت: دل پسرم شکیم شیفتۀ دختر شماست؛ او را به وی به زنی بدهید.
\v 9 و با ما مصاهرت نموده، دختران خود را به ما بدهید و دختران ما را برای خود بگیرید.
\v 10 و با ما ساکن شوید و زمین از آن شما باشد. در آن بمانید و تجارت کنید و در آن تصرف کنید.
\v 11 و شکیم به پدر و برادران آن دختر گفت: در نظر خود مرا لطف بدارید و آنچه به من بگویید، خواهم داد.
\v 12 مِهر و پیشکش هر قدر زیاده از من بخواهید، آنچه بگویید، خواهم داد فقط دختر را به زنی به من بسپارید.
\v 13 امّا پسران یعقوب در جواب شکیم و پدرش حمور به مکر سخن گفتند زیرا خواهر ایشان، دینه را بی‌عصمت کرده بود.
\v 14 پس بدیشان گفتند: این کار را نمی‌توانیم کرد که خواهر خود را به‌شخصی نامختون بدهیم، چونکه این برای ما ننگ است.
\v 15 امّا بدین شرط با شما همداستان می‌شویم اگر چون ما بشوید، که هر ذکوری از شما ختنه گردد.
\v 16 آنگاه دختران خود را به شما دهیم و دختران شما را برای خود گیریم و با شما ساکن شده، یک قوم شویم.
\v 17 امّا اگر سخن ما را اجابت نکنید و ختنه نشوید، دختر خود را برداشته، از اینجا کوچ خواهیم کرد.
\v 18 و سخنان ایشان بنظر حمور و بنظر شکیم بن‌حمور پسند افتاد.
\v 19 و آن جوان در کردن این کار تأخیر ننمود، زیرا که شیفتۀ دختر یعقوب بود، و او از همۀ اهل خانۀ پدرش گرامی‌تر بود.
\v 20 پس حمور و پسرش شکیم به دروازۀ شهر خود آمده، مردمان شهر خود را خطاب کرده، گفتند،
\v 21 این مردمان با ما صلاح‌اندیش هستند، پس در این زمین ساکن بشوند، و در آن تجارت کنند. اینک زمین از هر طرف برای ایشان وسیع است؛ دختران ایشان را به زنی بگیریم و دختران خود را بدیشان بدهیم.
\v 22 فقط بدین شرط ایشان با ما موافق خواهند شد تا با ما ساکن شده، یک قوم شویم که هر ذکوری از ما ختنه شود، چنانکه ایشان مختونند.
\v 23 آیا مواشی ایشان و اموال ایشان و هر حیوانی که دارند، از آن ما نمی‌شود؟ فقط با ایشان همداستان شویم تا با ما ساکن شوند.
\v 24 پس همۀ کسانی که به دروازۀ شهر او درآمدند، به سخن حمور و پسرش شکیم رضا دادند، و هر ذکوری از آنانی که به دروازۀ شهر او درآمدند، ختنه شدند.
\v 25 و در روز سوم چون دردمند بودند، دو پسر یعقوب، شَمعون و لاوی، برادران دینه، هر یکی شمشیر خود را گرفته،دلیرانه بر شهر آمدند و همۀ مردان را کشتند.
\v 26 و حمور و پسرش شکیم را به دم شمشیر کشتند، و دینه را از خانۀ شکیم برداشته، بیرون آمدند.
\v 27 و پسران یعقوب بر کشتگان آمده، شهر را غارت کردند، زیرا خواهر ایشان را بی‌عصمت کرده بودند.
\v 28 و گله‌ها و رمه‌ها و الاغها و آنچه در شهر و آنچه در صحرا بود، گرفتند.
\v 29 و تمامی اموال ایشان و همۀ اطفال و زنان ایشان را به اسیری بردند و آنچه در خانه‌ها بود تاراج کردند.
\v 30 پس یعقوب به شَمعون و لاوی گفت: مرا به اضطراب انداختید، و مرا نزد سکنۀ این زمین، یعنی کنعانیان و فِرِزّیان مکروه ساختید، و من در شماره کم هستم، همانا بر من جمع شوند و مرا بزنند و من با خانه‌ام هلاک شوم.
\v 31 گفتند، آیا او با خواهر ما مثل فاحشه عمل کند؟