\c 20
\p
\v 1 پس ابراهیم از آنجا بسوی ارض‌جنوبی کوچ کرد، و در میان قادش و شور ساکن شد و در جِرار منزل گرفت.
\v 2 و ابراهیم در خصوص زن خود، ساره، گفت که او خواهر من است. و ابی‌ملک، ملک جرار، فرستاده، ساره را گرفت.
\v 3 و خدا در رؤیای شب، بر اَبی‌مَلِک ظاهر شده، به وی گفت، اینک تو مرده‌ای به‌سبب این زن که گرفتی، زیرا که زوجۀ دیگری می‌باشد.
\v 4 و ابی‌ملک، هنوز به او نزدیکی نکرده بود. پس گفت، ای خداوند، آیا امّتی عادل را هلاک خواهی کرد؟
\v 5 مگر او به من نگفت که، او خواهر من است‌، و او نیز خود گفت که، او برادر من است؟ به ساده دلی و پاک دستی خود این را کردم.
\v 6 خدا وی را در رؤیا گفت، من نیز می‌دانم که این را به ساده دلی خود کردی، و من نیز تو را نگاه داشتم که به من خطا نورزی، و از این سبب نگذاشتم که او را لمس نمایی.
\v 7 پس الآن زوجۀ این مرد را رّد کن، زیرا که او نبی است، و برای تو دعا خواهد کرد تا زنده بمانی، و اگر او را رّد نکنی، بدان که تو و هر که از آن تو باشد، هر آینه خواهید مرد.
\v 8 بامدادان، ابی‌ملک برخاسته، همهٔ خادمان خود را طلبیده، همۀ این امور را به گوش ایشان رسانید، و ایشان بسیار ترسان شدند.
\v 9 پس ابی‌ملک، ابراهیم را خوانده، بدو گفت، به ما چه کردی؟ و به تو چه گناه کرده بودم، که بر من و بر مملکت من گناهی عظیم آوردی و کارهای ناکردنی به من کردی؟
\v 10 و ابی‌ملک به ابراهیم گفت، چه دیدی که این کار را کردی؟
\v 11 ابراهیم گفت، زیرا گمان بردم که خداترسی در این مکان نباشد، و مرا به جهت همسرم خواهند کُشت.
\v 12 و به‌راستی نیز او خواهر من است، دختر پدرم، امّا نه دختر مادرم، و زوجۀ من شد.
\v 13 و هنگامی که خدا مرا از خانۀ پدرم آواره کرد، او را گفتم، احسانی که به من باید کرد، این است که هر جا برویم، دربارۀ من بگویی که او برادر من است.
\v 14 پس ابی‌ملک، گوسفندان و گاوان و غلامان و کنیزان گرفته، به ابراهیم بخشید، و همسرش ساره را به وی رّد کرد.
\v 15 و ابی‌ملک گفت، اینک زمین من پیش روی توست. هر جا که پسند نظرت افتد، ساکن شو.
\v 16 و به ساره گفت، اینک هزار مثقال نقره به برادرت دادم، همانا او برای تو پردۀ چشم است، نزد همۀ کسانی که با تو هستند، و نزد همۀ دیگران، پس انصاف تو داده شد.
\v 17 و ابراهیم نزد خدا دعا کرد. و خدا ابی‌ملک، و زوجۀ او و کنیزانش را شفا بخشید، تا اولاد کسب کردند،
\v 18 زیرا خداوند ، رَحِم‌های تمام اهل بیت ابی‌ملک را بخاطر ساره، زوجۀ ابراهیم بسته بود.