\c 35
\p
\v 1 و خدا به یعقوب گفت: برخاسته، به بیت‌ئیل برآی و در آنجا ساکن شو و آنجا برای خدایی که بر تو ظاهر شد، وقتی که از حضور برادرت، عیسو فرار کردی، مذبحی بساز.
\v 2 پس یعقوب به اهل خانه و همهٔ کسانی که با وی بودند، گفت: خدایان بیگانه‌ای را که در میان شماست، دور کنید و خویشتن را پاک سازید و لباسهای خود را عوض کنید،
\v 3 تا برخاسته، به بیت‌ئیل برویم و آنجا برای آن خدایی که در روز تنگی من، مرا اجابت فرمود و در راهی که رفتم با من می‌بود، مذبحی بسازم.
\v 4 آنگاه همۀ خدایان بیگانه را که در دست ایشان بود، به یعقوب دادند، با گوشواره‌هایی که درگوشهای ایشان بود، و یعقوب آنها را زیر بلوطی که در شکیم بود دفن کرد.
\v 5 پس کوچ کردند و ترس خدا بر شهرهای گرداگرد ایشان بود، که بنی‌یعقوب را دنبال نکردند.
\v 6 و یعقوب به لوز که در زمین کنعان واقع است، و همان بیت‌ئیل باشد، رسید. او با تمامی قوم که با وی بودند.
\v 7 و در آنجا مذبحی بنا نمود و آن مکان را ایل‌بیت‌ئیل‌ نامید. زیرا در آنجا خدا بر وی ظاهر شده بود، هنگامی که از حضور برادر خود می‌گریخت.
\v 8 و دبوره دایۀ ربکا مرد. و او را زیر درخت بلوط تحت بیت‌ئیل دفن کردند، و آن را الون‌باکوت‌ نامید.
\v 9 و خدا بار دیگر بر یعقوب ظاهر شد، وقتی که از فدّان ارام آمد، و او را برکت داد.
\v 10 و خدا به وی گفت: نام تو یعقوب است امّا بعد از این نام تو یعقوب خوانده نشود، بلکه نام تو اسرائیل خواهد بود. پس او را اسرائیل نام نهاد.
\v 11 و خدا به وی گفت: من خدای قادر مطلق هستم. بارور و زیاد شو. امّتی و جماعتی از امّتها از تو بوجود آیند، و از صلب تو پادشاهان پدید شوند.
\v 12 و زمینی که به ابراهیم و اسحاق دادم، به تو دهم؛ و به نسل بعد از تو، این زمین را خواهم داد.
\v 13 پس خدا از آنجایی که با وی سخن گفت: از نزد وی صعود نمود.
\v 14 و یعقوب ستونی برپا داشت، در جایی که با وی تکلّم نمود، ستونی از سنگ، و هدیه‌ای ریختنی بر آن ریخت، و آن را به روغن تدهین کرد.
\v 15 پس یعقوب آن مکان را که خدا با وی درآنجا سخن گفته بود، بیت‌ئیل‌ نامید.
\v 16 پس، از بیت‌ئیل‌ کوچ کردند. و چون اندک مسافتی مانده بود که به افراته برسند، راحیل را وقت وضع حمل رسید، و زاییدنش دشوار شد.
\v 17 و چون زاییدنش دشوار بود، قابله به وی گفت: مترس زیرا که این نیز برایت پسر است.
\v 18 و در حین جان کندن، زیرا که مُرد، پسر را بن‌اونی‌ نام نهاد، امّا پدرش وی را بن‌یامین‌ نامید.
\v 19 پس راحیل وفات یافت، و در راه افراته که بیت‌لِحِم باشد، دفن شد.
\v 20 و یعقوب بر قبر وی ستونی نصب کرد که آن تا امروز ستون قبر راحیل است.
\v 21 پس اسرائیل کوچ کرد و خیمۀ خود را به فراسوی برج عیدر زد.
\v 22 و در حین سکونت اسرائیل در آن زمین، رؤبین رفته، با کنیز پدر خود، بِلهَه، همخواب شد. و اسرائیل این را شنید. و بنی‌یعقوب دوازده بودند،
\v 23 پسران لیه، رؤبین نخست‌زادۀ یعقوب و شَمعون و لاوی و یهودا و یساکار و زِبولون.
\v 24 و پسران راحیل، یوسف و بن‌یامین.
\v 25 و پسران بلهه کنیز راحیل، دان و نفتالی.
\v 26 و پسران زلفه، کنیز لیه، جاد و اشیر. اینانند پسران یعقوب، که در فدان ارام برای او متولد شدند.
\v 27 و یعقوب نزد پدر خود، اسحاق، در ممری آمد، به قریۀ اربع که حبرون باشد، جایی که ابراهیم و اسحاق غربت گزیدند.
\v 28 و عمر اسحاق صد و هشتاد سال بود.
\v 29 و اسحاق جان سپرد و مرد، و پیر و سالخورده به قوم خویش‌پیوست. و پسرانش عیسو و یعقوب او را دفن کردند.