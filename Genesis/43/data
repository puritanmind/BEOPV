\c 43
\p
\v 1 و قحط در زمین سخت بود.
\v 2 و واقع‌شد چون غله‌ای را که از مصر آورده بودند، تماماً خوردند، پدرشان بدیشان گفت: برگردید و اندک خوراکی برای ما بخرید.
\v 3 یهودا بدو متکلّم شده، گفت: آن مرد به ما تأکید کرده، گفته است هرگاه برادر شما با شما نباشد، روی مرا نخواهید دید.
\v 4 اگر تو برادر ما را با ما فرستی، می‌رویم و خوراک برایت می‌خریم.
\v 5 امّا اگر تو او را نفرستی، نمی‌رویم، زیرا که آن مرد ما را گفت: هر گاه برادر شما با شما نباشد، روی مرا نخواهید دید.
\v 6 اسرائیل گفت: چرا به من بدی کرده، به آن‌مرد خبر دادید که برادر دیگر دارید؟
\v 7 گفتند، آن مرد احوال ما و خویشاوندان ما را به دقت پرسیده، گفت: آیا پدر شما هنوز زنده است، و برادر دیگر دارید؟ و او را بدین مضمون اطّلاع دادیم، و چه می‌دانستیم که خواهد گفت: برادر خود را نزد من آرید.
\v 8 پس یهودا به پدر خود، اسرائیل گفت: جوان را با من بفرست تا برخاسته، برویم و زیست کنیم و نمی‌ریم، ما و تو و اطفال ما نیز.
\v 9 من ضامن او می‌باشم، او را از دست من بازخواست کن. هر گاه او را نزد تو باز نیاوردم و به حضورت حاضر نساختم، تا به ابد در نظر تو مقصر باشم.
\v 10 زیرا اگر تأخیر نمی‌نمودیم، هر آینه تا حال، مرتبۀ دوم را برگشته بودیم.
\v 11 پس پدر ایشان، اسرائیل، بدیشان گفت: اگر چنین است، پس این را بکنید. از ثمرات نیکوی این زمین در ظروف خود بردارید، و ارمغانی برای آن مرد ببرید، قدری بلسان و قدری عسل و کتیرا و لادن و پسته و بادام.
\v 12 و پول مضاعف بدست خود گیرید، و آن پولی که در دهنۀ عدلهای شما رّد شده بود، به دست خود باز برید، شاید سهوی شده باشد.
\v 13 و برادر خود را برداشته، روانه شوید، و نزد آن مرد برگردید.
\v 14 و خدای قادر مطلق شما را در نظر آن مرد مکرم دارد، تا برادر دیگر شما و بنیامین را همراه شما بفرستد، و من اگر بی‌اولاد شدم، بی‌اولاد شدم.
\v 15 پس آن مردان، ارمغان را برداشته، و نقد مضاعف را بدست گرفته، با بنیامین روانه شدند. و به مصر فرود آمده، به حضور یوسف ایستادند.
\v 16 امّا یوسف، چون بنیامین را با ایشان دید، به ناظر خانۀ خود فرمود، این اشخاص را به خانه ببر، و ذبح کرده، تدارک ببین، زیرا که ایشان وقت‌ظهر با من غذا می‌خورند.
\v 17 و آن مرد چنانکه یوسف فرموده بود، کرد. و آن مرد ایشان را به خانۀ یوسف آورد.
\v 18 و آن مردان ترسیدند، چونکه به خانۀ یوسف آورده شدند و گفتند: به‌سبب آن پولی که دفعه اوّل در عدلهای ما رّد شده بود، ما را آورده‌اند تا بر ما هجوم آورد، و بر ما حمله کند، و ما را مملوک سازد و حماران ما را.
\v 19 و به ناظر خانۀ یوسف نزدیک شده، در درگاه خانه بدو متکلّم شده،
\v 20 گفتند، ای آقا! حقیقتاً مرتبۀ اوّل برای خرید خوراک آمدیم.
\v 21 و واقع شد چون به منزل رسیده، عدلهای خود را باز کردیم، که اینک نقد هر کس در دهنۀ عدلش بود. نقرۀ ما به وزن تمام و آن را به دست خود باز آورده‌ایم.
\v 22 و نقد دیگر برای خرید خوراک به دست خود آورده‌ایم. نمی‌دانیم کدام کس نقد ما را در عدلهای ما گذاشته بود.
\v 23 گفت، سلامت باشید مترسید، خدای شما و خدای پدر شما، خزانه‌ای در عدلهای شما، به شما داده است؛ نقد شما به من رسید. پس شَمعون را نزد ایشان بیرون آورد.
\v 24 و آن مرد، ایشان را به خانۀ یوسف درآورده، آب بدیشان داد، تا پاهای خود را شستند، و علوفه به حماران ایشان داد.
\v 25 و ارمغان را حاضر ساختند، تا وقت آمدن یوسف به ظهر، زیرا شنیده بودند که در آنجا باید غذا بخورند.
\v 26 و چون یوسف به خانه آمد، ارمغانی را که به دست ایشان بود، نزد وی به خانه آوردند، و به حضور وی رو به زمین نهادند.
\v 27 پس از سلامتی ایشان پرسید و گفت: آیا پدر پیر شما که ذکرش را کردید، به سلامت است؟ و تا بحال حیات دارد؟
\v 28 گفتند، غلامّت، پدر ما، به سلامت است، و تا بحال زنده. پس تعظیم و سجده کردند.
\v 29 و چون چشمان خود را باز کرده، برادر خود بنیامین، پسر مادر خویش را دید، گفت: آیا این است برادر کوچک شما که نزد من، ذکر او را کردید؟ و گفت: ای پسرم، خدا بر تو رحم کناد.
\v 30 و یوسف چونکه مهرش بر برادرش بجنبید، بشتافت، و جای گریستن خواست. پس به خلوت رفته، آنجا بگریست.
\v 31 و روی خود را شسته، بیرون آمد. و خودداری نموده، گفت: طعام بگذارید.
\v 32 و برای وی جدا گذاردند، و برای ایشان جدا، و برای مصریانی که با وی خوردند جدا، زیرا که مصریان با عبرانیان نمی‌توانند غذا بخورند زیرا که این، نزد مصریان مکروه است.
\v 33 و به حضور وی بنشستند، نخست‌زاده موافق نخست‌زادگی‌اش، و خردسال به‌حسب خردسالی‌اش، و ایشان به یکدیگر تعجّب نمودند.
\v 34 و سهم‌ها از پیش خود برای ایشان گرفت، امّا سهم بنیامین پنج چندان سهم دیگران بود، و با وی نوشیدند و کیف کردند.