\c 31
\p
\v 1 و سخنان پسران لابان را شنید که می‌گفتند، یعقوب همۀ مایملک پدر ما را گرفته است، و از اموال پدر ما تمام این بزرگی را کسب کرده است.
\v 2 و یعقوب روی لابان را دید که اینک مثل سابق با او نبود.
\v 3 و خداوند به یعقوب گفت، به زمین پدرانت و به مُولَد خویش بازگشت کن و من با تو خواهم بود.
\v 4 پس یعقوب فرستاده، راحیل و لیه را به صحرا نزد گلۀ خود طلب نمود.
\v 5 و بدیشان گفت، روی پدر شما را می‌بینم که مثل سابق با من نیست، امّا خدای پدرم با من بوده است.
\v 6 و شما می‌دانید که به تمام قوّت خود پدر شما را خدمت کرده‌ام.
\v 7 و پدر شما مرا فریب داده، ده مرتبه اجرت مرا تبدیل نمود ولی خدا او را نگذاشت که ضرری به من رساند.
\v 8 هر گاه می‌گفت اجرت تو پیسه‌ها باشد، تمام گله‌ها پیسه می‌آوردند، و هر گاه گفتی اجرت تو مخطط باشد، همۀ گله‌ها مخطط می‌زاییدند.
\v 9 پس خدا اموال پدر شما را گرفته، به من داده است.
\v 10 و واقع شد هنگامی که گله‌ها جفت‌گیری می‌کردند که در خوابی چشم خود را باز کرده، دیدم اینک قوچهایی که با میشها جمع می‌شدند، مخطط و پیسه و ابلق بودند.
\v 11 و فرشتۀ خدا در خواب به من گفت، ای یعقوب! گفتم، لبیک.
\v 12 گفت، اکنون چشمان خود را باز کن و بنگر که همۀ قوچهایی که با میشها جمع می‌شوند، مخطط و پیسه و ابلق هستند زیرا که آنچه لابان به تو کرده است، دیده‌ام.
\v 13 من هستم خدای بیت‌ئیل، جایی که ستون را مسح کردی و با من نذر نمودی. الآن برخاسته، از این زمین روانه شده، به زمین مُولَدخویش بازگشت نما.
\v 14 راحیل و لیه در جواب وی گفتند، آیا در خانۀ پدر ما، برای ما بهره یا میراثی باقیست؟
\v 15 مگر نزد او چون بیگانگان محسوب نیستیم، زیرا که ما را فروخته است و نقد ما را تماماً خورده.
\v 16 زیرا تمام دولتی را که خدا از پدر ما گرفته است، از آن ما و فرزندان ماست، پس اکنون آنچه خدا به تو گفته است، بجا آور.
\v 17 آنگاه یعقوب برخاسته، فرزندان و زنان خود را بر شتران سوار کرد،
\v 18 و تمام مواشی و اموال خود را که اندوخته بود، یعنی مواشی حاصلۀ خود را که در فدان ارام حاصل ساخته بود، برداشت تا نزد پدر خود اسحاق به زمین کنعان برود.
\v 19 و امّا لابان برای پشم بریدن گلۀ خود رفته بود و راحیل، بتهای پدر خود را دزدید.
\v 20 و یعقوب لابان ارامی را فریب داد، چونکه او را از فرار کردن خود آگاه نساخت.
\v 21 پس با آنچه داشت، بگریخت و برخاسته، از نهر عبور کرد و متوجّه جَبَل جلعاد شد.
\v 22 در روز سوم، لابان را خبر دادند که یعقوب فرار کرده است.
\v 23 پس برادران خویش را با خود برداشته، هفت روز راه در عقب او شتافت، تا در جَبَل جلعاد بدو پیوست.
\v 24 شبانگاه، خدا در خواب بر لابان ارامی ظاهر شده، به وی گفت، با حذر باش که به یعقوب نیک یا بد نگویی.
\v 25 پس لابان به یعقوب دررسید و یعقوب خیمۀ خود را در جبل زده بود، و لابان با برادران خود نیز در جبل جلعاد فرود آمدند.
\v 26 و لابان به یعقوب گفت، چه کردی که مرا فریب دادی و دخترانم را مثل اسیرانِ شمشیر برداشته، رفتی؟
\v 27 چرا مخفی فرار کرده، مرا فریب دادی و مرا آگاه‌نساختی تا تو را با شادی و نَغَمات و دف و بربط مشایعت نمایم؟
\v 28 و مرا نگذاشتی که پسران و دختران خود را ببوسم؛ اینک ابلهانه حرکتی نمودی.
\v 29 در قوّت دست من است که به شما اذیت رسانم. امّا خدای پدر شما دوش به من خطاب کرده، گفت، با حذر باش که به یعقوب نیک یا بد نگویی.
\v 30 و الآن چونکه به خانۀ پدر خود رغبتی تمام داشتی، البتّه رفتنی بودی؛ و امّا خدایان مرا چرا دزدیدی؟
\v 31 یعقوب در جواب لابان گفت، سبب این بود که ترسیدم و گفتم شاید دختران خود را از من به زور بگیری؛
\v 32 و امّا نزد هر که خدایانت را بیابی، او زنده نماند. در حضور برادران ما، آنچه از اموال تو نزد ما باشد، مشخص کن و برای خود بگیر. زیرا یعقوب ندانست که راحیل آنها را دزدیده است.
\v 33 پس لابان به خیمۀ یعقوب و به خیمۀ لیه و به خیمۀ دو کنیز رفت و نیافت، و از خیمۀ لیه بیرون آمده، به خیمۀ راحیل درآمد.
\v 34 امّا راحیل بتها را گرفته، زیر جهاز شتر نهاد و بر آن بنشست و لابان تمام خیمه را جست‌وجو کرده، چیزی نیافت.
\v 35 او به پدر خود گفت، بنظر آقایم بد نیاید که در حضورت نمی‌توانم برخیزم، زیرا که عادت زنان بر من است. پس تجسس نموده، بتها را نیافت.
\v 36 آنگاه یعقوب خشمگین شده، با لابان منازعت کرد. و یعقوب در جواب لابان گفت، تقصیر و خطای من چیست که بدین گرمی مرا تعاقب نمودی؟
\v 37 الآن که تمامی اموال مرا تفتیش کردی، از همۀ اسباب خانۀ خود چه یافته‌ای؟ اینجا نزد برادران من و برادران خود بگذار تا در میان من و تو داوری کنند.
\v 38 در این بیست سال که من با تو بودم، میشها و بزهایت حمل نینداختند و قوچهای گلۀ تو را نخوردم.
\v 39 دریده شده‌ای را پیش تو نیاوردم؛ خود تاوان آن را می‌دادم و آن را از دست من می‌خواستی، خواه دزدیده شدۀ در روز و خواه دزدیده شدۀ در شب.
\v 40 چنین بودم که گرما در روز و سرما در شب، مرا تلف می‌کرد، و خواب از چشمانم می‌گریخت.
\v 41 بدینطور بیست سال در خانه‌ات بودم، چهارده سال برای دو دخترت خدمت تو کردم، و شش سال برای گله‌ات، و اجرت مرا ده مرتبه تغییر دادی.
\v 42 و اگر خدای پدرم، خدای ابراهیم، و هیبت اسحاق با من نمی‌بود، اکنون نیز مرا تهی دست روانه می‌نمودی. خدا مصیبت مرا و مشقت دستهای مرا دید و دوش، تو را توبیخ نمود.
\v 43 لابان در جواب یعقوب گفت، این دختران، دختران منند و این پسران، پسران من و این گله، گلۀ من و آنچه می‌بینی از آن من است. پس الیوم، به دختران خودم و به پسرانی که زاییده‌اند چه توانم کرد؟
\v 44 اکنون بیا تا من و تو عهد ببندیم که در میان من و تو شهادتی باشد.
\v 45 پس یعقوب سنگی گرفته، آن را ستونی برپا نمود.
\v 46 و یعقوب برادران خود را گفت، سنگها جمع کنید. پس سنگها جمع کرده، توده‌ای ساختند و در آنجا بر توده غذا خوردند.
\v 47 و لابان آن را یجَرسَهْدوتا نامید ولی یعقوب آن را جلعید خواند.
\v 48 و لابان گفت، امروز این توده در میان من و تو شهادتی است. از این سبب آن را جَلعید نامید.
\v 49 و مصفه نیز، زیرا گفت، خداوند در میان من و تو دیده‌بانی کند وقتی که از یکدیگر غایب شویم.
\v 50 اگر دختران مرا آزار کنی، و سوای دختران من، زنان دیگر بگیری، هیچکس در میان ما نخواهد بود. آگاه باش، خدا در میان من و تو شاهد است.
\v 51 و لابان به یعقوب گفت، اینک این توده و اینک این ستونی که درمیان خود و تو برپا نمودم،
\v 52 این توده شاهد است و این ستون شاهد است که من از این توده بسوی تو نگذرم و تو از این توده و از این ستون به قصد بدی بسوی من نگذری.
\v 53 خدای ابراهیم و خدای ناحور و خدای پدر ایشان در میان ما داوری کند. و یعقوب قسم خورد به هیبت پدر خود اسحاق.‌
\v 54 آنگاه یعقوب در آن کوه قربانی گذرانید و برادران خود را به نان خوردن دعوت نمود، و غذا خوردند و در کوه، شب را به‌سر بردند.
\v 55 بامدادان لابان برخاسته، پسران و دختران خود را بوسید و ایشان را برکت داد و لابان روانه شده، به مکان خویش بازگشت نمود.