\c 37
\p
\v 1 و یعقوب در زمین غربت پدر خود،یعنی زمین کنعان ساکن شد.
\v 2 این است پیدایش یعقوب. چون یوسف هفده ساله بود، گله را با برادران خود چوپانی می‌کرد. و آن جوان با پسران بلهه و پسران زلفه، زنان پدرش، می‌بود. و یوسف از بدرفتاری ایشان پدر را خبر می‌داد.
\v 3 و اسرائیل، یوسف را از سایر پسران خود بیشتر دوست داشتی، زیرا که او پسر پیری او بود، و برایش ردایی بلند ساخت.
\v 4 و چون برادرانش دیدند که پدر ایشان، او را بیشتر از همۀ برادرانش دوست می‌دارد، از او کینه داشتند و نمی‌توانستند با وی به سلامتی سخن گویند.
\v 5 و یوسف خوابی دیده، آن را به برادران خود باز گفت. پس بر کینۀ او افزودند.
\v 6 و بدیشان گفت، این خوابی را که دیده‌ام، بشنوید،
\v 7 اینک ما در مزرعه بافه‌ها می‌بستیم، که ناگاه بافۀ من برپا شده، بایستاد، و بافه‌های شما گرد آمده، به بافۀ من سجده کردند.
\v 8 برادرانش به وی گفتند، آیا حقیقتاً بر ما سلطنت خواهی کرد؟ و بر ما مسلّط خواهی شد؟ و به‌سبب خوابها و سخنانش بر کینۀ او افزودند.
\v 9 از آن پس خوابی دیگر دید، و برادران خود را از آن خبر داده، گفت، اینک باز خوابی دیده‌ام، که ناگاه آفتاب و ماه و یازده ستاره مرا سجده کردند.
\v 10 و پدر و برادران خود را خبر داد، و پدرش او را توبیخ کرده، به وی گفت، این چه خوابی است که دیده‌ای؟ آیا من و مادرت و برادرانت حقیقتاً خواهیم آمد و تو را بر زمین سجده خواهیم نمود؟
\v 11 و برادرانش بر او حسد بردند، و امّا پدرش، آن امر را در خاطر نگاه داشت.
\v 12 و برادرانش برای چوپانی گلۀ پدر خود، به شکیم رفتند.
\v 13 و اسرائیل به یوسف گفت، آیا برادرانت در شکیم چوپانی نمی‌کنند؟ بیا تا تو را نزد ایشان بفرستم. به وی گفت، لبیک.
\v 14 او را گفت، الآن برو و سلامتی برادران و سلامتی گله را ببین و نزد من خبر بیاور. و او را از درّه حبرون فرستاد، و به شکیم آمد.
\v 15 و شخصی به او برخورد، و اینک او در صحرا آواره می‌بود. پس آن شخص از او پرسیده، گفت، چه می‌طلبی؟
\v 16 گفت، من برادران خود را می‌جویم، مرا خبر ده که کجا چوپانی می‌کنند.
\v 17 آن مرد گفت، از اینجا روانه شدند، زیرا شنیدم که می‌گفتند، به دوتان می‌رویم. پس یوسف از عقب برادران خود رفته، ایشان را در دوتان یافت.
\v 18 و او را از دور دیدند، و قبل از آنکه نزدیک ایشان بیاید، با هم توطئه دیدند که او را بکشند.
\v 19 و به یکدیگر گفتند، اینک این صاحب خوابها می‌آید.
\v 20 اکنون بیایید او را بکشیم، و به یکی از این چاه‌ها بیندازیم، و گوییم جانوری درنده او را خورد. و ببینیم خوابهایش چه می‌شود.
\v 21 امّا رؤبین چون این را شنید، او را از دست ایشان رهانیده، گفت، او را نکشیم.
\v 22 پس رؤبین بدیشان گفت، خون مریزید، او را در این چاه که در صحراست، بیندازید، و دست خود را بر او دراز مکنید. تا او را از دست ایشان رهانیده، به پدر خود رّد نماید.
\v 23 و به مجرد رسیدن یوسف نزد برادران خود، لباسش را یعنی آن ردای بلند را که دربرداشت، از او کندند.
\v 24 و او راگرفته، درچاه انداختند، امّا چاه، خالی و بی‌آب بود.
\v 25 پس برای غذا خوردن نشستند، و چشمان خود را باز کرده، دیدند که ناگاه قافلۀ اسماعیلیان از جلعاد می‌رسد، و شتران ایشان کتیرا و بَلَسان و لادن بار دارند، و می‌روند تا آنها را به مصر ببرند.
\v 26 آنگاه یهودا به برادران خود گفت، برادر خود را کشتن و خون او را مخفی داشتن چه سود دارد؟
\v 27 بیایید او را به این اسماعیلیان بفروشیم، و دست ما بر وی نباشد، زیرا که او برادر و گوشت ماست. پس برادرانش بدین رضا دادند.
\v 28 و چون تجار مدیانی در گذر بودند، یوسف را از چاه کشیده، برآوردند؛ و یوسف را به اسماعیلیان به بیست پارۀ نقره فروختند. پس یوسف را به مصر بردند.
\v 29 و رؤبین چون به سر چاه برگشت، و دید که یوسف در چاه نیست، جامۀ خود را چاک زد،
\v 30 و نزد برادران خود بازآمد و گفت، طفل نیست و من کجا بروم؟
\v 31 پس ردای یوسف را گرفتند، و بز نری را کشته، ردا را در خونش فرو بردند.
\v 32 و آن ردای بلند را فرستادند و به پدر خود رسانیده، گفتند، این را یافته‌ایم، تشخیص کن که ردای پسرت است یا نه.
\v 33 پس آن را شناخته، گفت، ردای پسر من است! جانوری درنده او را خورده است، و یقیناً یوسف دریده شده است.
\v 34 و یعقوب لباس خود را پاره کرده، پلاس دربر کرد، و روزهای بسیار برای پسر خود ماتم گرفت.
\v 35 و همۀ پسران و همۀ دخترانش به تسلّی او برخاستند. امّا تسلّی نپذیرفت، و گفت، سوگوار نزد پسر خود به گور فرود می‌روم. پس پدرش‌برای وی همی گریست.
\v 36 امّا مدیانیان یوسف را در مصر به فوطیفار که خواجۀ فرعون و سردار افواج خاصه بود، فروختند.