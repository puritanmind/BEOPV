\c 26
\p
\v 1 و قحطی در آن زمین حادث شد، غیر آن قحط اوّل که در ایّام ابراهیم بود. و اسحاق نزد ابی‌ملک، پادشاه فلسطینیان به جرار رفت.
\v 2 و خداوند بر وی ظاهر شده، گفت، به مصر فرود میا، بلکه به زمینی که به تو بگویم ساکن شو.
\v 3 در این زمین توقّف نما، و با تو خواهم بود و تو را برکت خواهم داد، زیرا که به تو و نسل تو تمام این زمین را می‌دهم و سوگندی را که با پدرت ابراهیم خوردم، استوار خواهم داشت.
\v 4 و نسلت را مانند ستارگان آسمان زیاد گردانم، و تمام این زمینها را به نسل تو بخشم، و از نسل تو همهٔ امّتهای جهان برکت خواهند یافت.
\v 5 زیرا که ابراهیم قول مرا شنید و وصایا و اوامر و فرایض و احکام مرا نگاه داشت.
\v 6 پس اسحاق در جرار اقامّت نمود.
\v 7 ومردمان آن مکان دربارۀ زنش از او جویا شدند. گفت، او خواهر من است، زیرا ترسید که بگوید زوجۀ من است، مبادا اهل آنجا او را به خاطر ربکا که نیکومنظر بود، بکشند.
\v 8 و چون در آنجا مدّتی توقّف نمود، چنان افتاد که ابی‌ملک، پادشاه فلسطینیان، از دریچه نظاره کرد و دید که اینک اسحاق با زوجۀ خود ربکا، مزاح می‌کند.
\v 9 پس ابی‌ملک، اسحاق را خوانده، گفت، همانا این زوجۀ توست! پس چرا گفتی که خواهر من است؟ اسحاق بدو گفت، زیرا گفتم که مبادا برای وی بمیرم.
\v 10 ابی‌ملک گفت، این چه کار است که با ما کردی؟ نزدیک بود که یکی از قوم با همسرت همخواب شود، و بر ما جرمی آورده باشی.
\v 11 و ابی‌ملک تمامی قوم را قدغن فرموده، گفت، کسی که متعرض این مرد و همسرش بشود، هر آینه خواهد مرد.
\v 12 و اسحاق در آن زمین زراعت کرد، و در آن سال صد چندان پیدا نمود؛ و خداوند او را برکت داد.
\v 13 و آن مرد بزرگ شده، آناًفآناً ترقّی می‌نمود، تا بسیار بزرگ گردید.
\v 14 و او را گلۀ گوسفندان و مواشی گاوان و غلامان زیاد بود. و فلسطینیان بر او حسد بردند.
\v 15 و همۀ چاه‌هایی که نوکران پدرش در ایّام پدرش ابراهیم، کنده بودند، فلسطینیان آنها را بستند، و از خاک پر کردند.
\v 16 و ابی‌ملک به اسحاق گفت، از نزد ما برو، زیرا که از ما بسیار بزرگتر شده‌ای.
\v 17 پس اسحاق از آنجا رفت، و در درّه جرار فرود آمده، در آنجا ساکن شد.
\v 18 و چاه‌های آب را که در ایّام پدرش ابراهیم کنده بودند و فلسطینیان آنها را بعد از وفات ابراهیم بسته‌بودند، اسحاق از سر نو کند و آنها را مسمّی نمود به نامهایی که پدرش آنها را نامیده بود.
\v 19 و نوکران اسحاق در آن درّه حفره زدند و چاه آب زنده‌ای در آنجا یافتند.
\v 20 و شبانان جرار با شبانان اسحاق منازعه کرده، گفتند، این آب از آن ماست! پس آن چاه را عِسِق نامید، زیرا که با وی منازعه کردند.
\v 21 و چاهی دیگر کندند، همچنان برای آن نیز جنگ کردند، و آن را سِطنه نامید.
\v 22 و از آنجا کوچ کرده، چاهی دیگر کند و برای آن جنگ نکردند. پس آن را رحوبوت نامیده، گفت، که اکنون خداوند ما را وسعت داده است، و در زمین، بارور خواهیم شد.
\v 23 پس از آنجا به بِئرشَبَع آمد.
\v 24 در همان شب، خداوند بر وی ظاهر شده، گفت، من خدای پدرت ابراهیم، هستم. ترسان مباش زیرا که من با تو هستم، و تو را برکت می‌دهم، و نسل تو را بخاطر بندۀ خود ابراهیم، فراوان خواهم ساخت.
\v 25 و مذبحی در آنجا بنا نهاد و نام یهوه را خواند، و خیمۀ خود را برپا نمود و نوکران اسحاق چاهی در آنجا کندند.
\v 26 و ابی‌ملک، به اتّفاق یکی از اصحاب خود، احزات نام، و فیکول، که سپهسالار او بود، از جرار به نزد او آمدند.
\v 27 و اسحاق بدیشان گفت، چرا نزد من آمدید، با آنکه با من دشمنی نمودید، و مرا از نزد خود راندید؟
\v 28 گفتند، به تحقیق فهمیده‌ایم که خداوند با توست. پس گفتیم سوگندی در میان ما و تو باشد، و عهدی با تو ببندیم.
\v 29 تا با ما بدی نکنی چنانکه به تو ضرری نرساندیم، بلکه غیر از نیکی به تو نکردیم، و تو را به سلامتی روانه نمودیم، و اکنون مبارکِ خداوند هستی.
\v 30 آنگاه برای ایشان ضیافتی برپا نمود، و خوردند و نوشیدند.
\v 31 بامدادان برخاسته، با یکدیگر قسم خوردند، و اسحاق ایشان را وداع نمود. پس، از نزد وی به سلامتی رفتند.
\v 32 و در آن روز چنان افتاد که نوکران اسحاق آمده، او را از آن چاهی که می‌کندند خبر داده، گفتند، آب یافتیم!
\v 33 پس آن را شَبَعه نامید. از این سبب آن شهر، تا امروز بِئرشَبَع نام دارد.
\v 34 و چون عیسو چهل ساله بود، یهودیّه، دختر بیری حتی، و بسمه، دختر ایلونِ حتی را به زنی گرفت.
\v 35 و ایشان باعث تلخی جان اسحاق و ربکا شدند.
