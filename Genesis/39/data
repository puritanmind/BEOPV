\c 39
\p
\v 1 امّا یوسف را به مصر بردند، و مردی مصری، فوطیفار نام که خواجه و سردار افواج خاصۀ فرعون بود، وی را از دست اسماعیلیانی که او را بدانجا برده بودند، خرید.
\v 2 و خداوند با یوسف می‌بود، و او مردی کامیاب شد، و در خانۀ آقای مصری خود ماند.
\v 3 و آقایش دید که خداوند با وی می‌باشد، و هر آنچه او می‌کند، خداوند در دستش راست می‌آورد.
\v 4 پس یوسف در نظر وی التفات یافت، و او را خدمت می‌کرد، و او را به خانۀ خود برگماشت و تمام مایملک خویش را بدست وی سپرد.
\v 5 و واقع شد بعد از آنکه او را بر خانه و تمام مایملک خود گماشته بود، که خداوند خانۀ آن مصری را به‌سبب یوسف برکت داد، و برکت خداوند بر همۀ اموالش، چه‌در خانه و چه در صحرا بود.
\v 6 و آنچه داشت به دست یوسف واگذاشت، و از آنچه با وی بود، خبر نداشت جز نانی که می‌خورد. و یوسف خوش اندام و نیک منظر بود.
\v 7 و بعد از این امور واقع شد که زن آقایش بر یوسف نظر انداخته، گفت، با من همخواب شو.
\v 8 امّا او ابا نموده، به زن آقای خود گفت، اینک آقایم از آنچه نزد من در خانه است، خبر ندارد، و آنچه دارد، به دست من سپرده‌است.
\v 9 بزرگتری از من در این خانه نیست و چیزی از من دریغ نداشته، جز تو، چون زوجۀ او می‌باشی؛ پس چگونه مرتکب این شرارت بزرگ بشوم و به خدا خطا ورزم؟
\v 10 و اگرچه هر روزه به یوسف سخن می‌گفت، به وی گوش نمی‌گرفت که با او بخوابد یا نزد وی بماند.
\v 11 و روزی واقع شد که به خانه درآمد، تا به شغل خود پردازد و از اهل خانه کسی آنجا در خانه نبود.
\v 12 پس جامۀ او را گرفته، گفت، با من بخواب. امّا او جامۀ خود را به دستش رها کرده، گریخت و بیرون رفت.
\v 13 و چون او دید که لباس خود را به دست وی ترک کرد و از خانه گریخت،
\v 14 مردان خانه را صدا زد، و بدیشان بیان کرده، گفت، بنگرید، مرد عبرانی را نزد ما آورد تا ما را مسخره کند، و نزد من آمد تا با من بخوابد، و به صدای بلند فریاد کردم،
\v 15 و چون شنید که به صدای بلند فریاد برآوردم، جامۀ خود را نزد من واگذارده، فرار کرد و بیرون رفت.
\v 16 پس جامۀ او را نزد خود نگاه داشت، تا آقایش به خانه آمد.
\v 17 و به وی بدین مضمون ذکرکرده، گفت، آن غلام عبرانی که برای ما آورده‌ای، نزد من آمد تا مرا مسخره کند،
\v 18 و چون به صدای بلند فریاد برآوردم، جامۀ خود را پیش من رها کرده، بیرون گریخت.
\v 19 پس چون آقایش سخن زن خود را شنید که به وی بیان کرده، گفت، غلامّت به من چنین کرده است، خشم او افروخته شد.
\v 20 و آقای یوسف، او را گرفته، در زندان‌خانه‌ای که اسیران پادشاه بسته بودند، انداخت و آنجا در زندان ماند
\v 21 امّا خداوند با یوسف می‌بود و بر وی احسان می‌فرمود، و او را در نظر داروغۀ زندان حرمت داد.
\v 22 و داروغۀ زندان همۀ زندانیان را که در زندان بودند، به دست یوسف سپرد و آنچه در آنجا می‌کردند، او کنندۀ آن بود.
\v 23 و داروغۀ زندان بدانچه در دست وی بود، نگاه نمی‌کرد، زیرا خداوند با وی می‌بود و آنچه را که او می‌کرد، خداوند راست می‌آورد.
