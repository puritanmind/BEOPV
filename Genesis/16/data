\c 16
\p
\v 1 و سارای، زوجۀ ابرام، برای وی‌فرزندی نیاورد. و او را کنیزی مصری، هاجر نام بود.
\v 2 پس سارای به ابرام گفت: اینک خداوند مرا از زاییدن باز داشت. پس به کنیز من درآی، شاید از او بنا شوم. و ابرام سخن سارای را قبول نمود.
\v 3 و چون ده سال از اقامّت ابرام در زمین کنعان سپری شد، سارای زوجۀ ابرام، کنیز خود هاجر مصری را برداشته، او را به شوهر خود، ابرام، به زنی داد.
\v 4 پس به هاجر درآمد و او حامله شد. و چون دید که حامله است، خاتونش بنظر وی حقیر شد.
\v 5 و سارای به ابرام گفت: ظلم من بر تو باد! من کنیز خود را به آغوش تو دادم و چون آثار حمل در خود دید، در نظر او حقیر شدم. خداوند در میان من و تو داوری کند.
\v 6 ابرام به سارای گفت: اینک کنیز تو به دست توست، آنچه پسند نظر تو باشد، با وی بکن. پس چون سارای با وی بنای سختی نهاد، او از نزد وی بگریخت.
\v 7 و فرشتۀ خداوند او را نزد چشمۀ آب در بیابان، یعنی چشمه‌ای که به راه شور است، یافت.
\v 8 و گفت: ای هاجر، کنیز سارای، از کجا آمدی و کجا می‌روی؟ گفت: من از حضور خاتون خود سارای گریخته‌ام.
\v 9 فرشتۀ خداوند به وی گفت: نزد خاتون خود برگرد و زیر دست او مطیع شو.
\v 10 و فرشتۀ خداوند به وی گفت: نسل تو را بسیار افزون گردانم، به حدی که از زیادی به شماره نیایند.
\v 11 و فرشتۀ خداوند به وی گفت: اینک حامله هستی و پسری خواهی زایید، و او را اسماعیل نام خواهی نهاد، زیرا خداوند تظلم تو را شنیده است.
\v 12 و او مردی وحشی خواهد بود، دست وی به ضد هر کس و دست هر کس به ضد او، و پیش روی همۀ برادران خود ساکن خواهد بود.
\v 13 و او، نام خداوند را که با وی تکلّم کرد، اَنْتَایل‌رُئی‌ خواند، زیرا گفت: آیا اینجا نیز به عقب او که مرا می‌بیند، نگریستم.
\v 14 از این سبب آن چاه را بِئَرلَحَی‌رُئی‌ نامیدند، اینک در میان قادِش و بارَد است.
\v 15 و هاجر از ابرام پسری زایید، و ابرام پسر خود را که هاجر زایید، اسماعیل نام نهاد.
\v 16 و ابرام هشتاد و شش ساله بود چون هاجر اسماعیل را برای ابرام بزاد.