\c 18
\p
\v 1 و خداوند در بلوطستان ممری، بر وی ظاهر شد، و او در گرمای روز به در خیمه نشسته بود.
\v 2 ناگاه چشمان خود را بلند کرده، دید که اینک سه مرد در مقابل او ایستاده‌اند. و چون ایشان را دید، از در خیمه به استقبال ایشان شتافت، و رو بر زمین نهاد
\v 3 و گفت، ای خداوندا، اکنون اگر لطف نظر تو شدم، از نزد بندۀ خود مگذر.
\v 4 اندک آبی بیاورند تا پای خود را شسته، در زیر درخت بیارامید،
\v 5 و لقمۀ نانی بیاورم تا دلهای خود را تقویت دهید و پس از آن روانه شوید، زیرا برای همین، شما را بر بندۀ خود گذر افتاده است. گفتند، آنچه گفتی بکن.
\v 6 پس ابراهیم به خیمه، نزد ساره شتافت و گفت، سه کیل از آرد مَیدَه بزودی حاضر کن و آن را خمیر کرده، گِرده‌ها بساز.
\v 7 و ابراهیم به سوی رمه شتافت و گوسالۀ نازکِ خوب گرفته، به غلام خود داد تا بزودی آن را طبخ نماید.
\v 8 پس کرّه و شیر و گوساله‌ای را که ساخته بود، گرفته، پیش روی ایشان گذاشت، و خود در مقابل ایشان زیر درخت ایستاد تا خوردند.
\v 9 به وی گفتند، همسرت ساره کجاست؟ گفت، اینک در خیمه است.
\v 10 گفت، البتّه موافق زمان حیات، نزد تو خواهم برگشت، و همسرت ساره را پسری خواهد شد. و ساره به در خیمه‌ای که در عقب او بود، شنید.
\v 11 و ابراهیم و ساره پیر و سالخورده بودند، و عادت زنان از ساره منقطع شده بود.
\v 12 پس ساره در دل خود بخندید و گفت، آیا بعد از فرسودگی‌ام مرا شادی خواهد بود، و آقایم نیز پیر شده است؟
\v 13 و خداوند به ابراهیم گفت، ساره برای چه خندید و گفت، آیا حقیقتاً خواهم زایید و حال آنکه پیر هستم؟
\v 14 مگر هیچ امری نزد خداوند مشکل است؟ در وقت موعود، موافق زمان حیات، نزد تو خواهم برگشت و ساره را پسری خواهد شد.
\v 15 آنگاه ساره انکار کرده، گفت، نخندیدم، چونکه ترسید. گفت، نی، بلکه خندیدی.
\v 16 پس، آن مردان از آنجا برخاسته، متوجّه سُدُوم شدند، و ابراهیم ایشان را مشایعت نمود.
\v 17 و خداوند گفت، آیا آنچه من می‌کنم، از ابراهیم مخفی دارم؟
\v 18 و حال آنکه از ابراهیم هر آینه امّتی بزرگ و زورآور پدید خواهد آمد، و همهٔ امّت‌های جهان از او برکت خواهند یافت.
\v 19 زیرا او را می‌شناسم که فرزندان و اهل خانۀ خود را بعد از خود امر خواهد فرمود تا طریق خداوند را حفظ نمایند، و عدالت و انصاف را بجا آورند، تا خداوند آنچه به ابراهیم گفته است، به وی برساند.
\v 20 پس خداوند گفت، چونکه فریاد سُدوم و عَموره زیاد شده است، و خطایای ایشان بسیار گران،
\v 21 اکنون نازل می‌شوم تا ببینم موافق این فریادی که به من رسیده، به تمامی کرده‌اند. والاّ خواهم دانست.
\v 22 آنگاه آن مردان از آنجا بسوی سدوم متوجّه شده، رفتند. و ابراهیم در حضور خداوند هنوز ایستاده بود.
\v 23 و ابراهیم نزدیک آمده، گفت، آیا عادل را با شریر هلاک خواهی کرد؟
\v 24 شاید در شهر پنجاه عادل باشند، آیا آن را هلاک خواهی کرد و آن مکان را بخاطر آن پنجاه عادل که در آن باشند، نجات نخواهی داد؟
\v 25 حاشا از تو که مثل این کار بکنی که عادلان را با شریران هلاک سازی و عادل و شریر مساوی باشند. حاشا از تو! آیا داور تمام جهان، انصاف نخواهد کرد؟
\v 26 خداوند گفت، اگر پنجاه عادل در شهر سدوم یابم، هر آینه تمام آن مکان را به خاطر ایشان رهایی دهم.
\v 27 ابراهیم در جواب گفت، اینک من که خاک و خاکستر هستم، جرأت کردم که به خداوند سخن گویم.
\v 28 شاید از آن پنجاه عادل، پنج کم باشد. آیا تمام شهر را به‌سبب پنج، هلاک خواهی کرد؟ گفت، اگر چهل و پنج در آنجا یابم، آن را هلاک نکنم.
\v 29 بار دیگر بدو عرض کرده، گفت، هر گاه در آنجا چهل یافت شوند؟ گفت، به خاطر چهل آن را نکنم.
\v 30 گفت، زنهار غضب خداوند افروخته نشود تا سخن گویم. شاید در آنجا سی پیدا شوند؟ گفت، اگر در آنجا سی یابم، این کار را نخواهم کرد.
\v 31 گفت، اینک جرأت کردم که به خداوند عرض کنم. اگر بیست در آنجا یافت شوند؟ گفت، به خاطر بیست آن را هلاک نکنم.
\v 32 گفت، خشم خداوند، افروخته نشود تا این دفعه را فقط عرض کنم، شاید ده در آنجا یافت شوند؟ گفت، به خاطر ده آن را هلاک نخواهم ساخت.
\v 33 پس خداوند چون گفتگو را با ابراهیم به اتمام رسانید، رفت و ابراهیم به مکان خویش بازگشت کرد.
