\c 25
\p
\v 1 و ابراهیم، دیگر بار، زنی گرفت که قطوره نام داشت.
\v 2 و او زمران و یقشان و مَدان و مِدیان و یشباق و شوحا را برای او زایید.
\v 3 و یقشان، شِبا و دِدان را آورد. و بنی‌ددان، اَشوریم و لطوشیم و لاُمیم بودند.
\v 4 و پسران مدیان، عیفا و عیفَر و حنوک و ابیداع و الداعه‌بودند. جملۀ اینها، اولاد قطوره بودند.
\v 5 و ابراهیم تمام مایملک خود را به اسحاق بخشید.
\v 6 امّا به پسران کنیزانی که ابراهیم داشت، ابراهیم عطایا داد، و ایشان را در حین حیات خود، از نزد پسر خویش اسحاق، به جانب مشرق، به زمین شرقی فرستاد.
\v 7 این است ایّام سالهای عمر ابراهیم، که زندگانی نمود، صد و هفتاد وپنج سال.
\v 8 و ابراهیم جان بداد، و در کمال شیخوخیت، پیر و سیر شده، مرد. و به قوم خود ملحق شد.
\v 9 و پسرانش، اسحاق و اسماعیل، او را در مغارۀ مکفیله، در صحرای عفرون پسر صوحارحتی، در مقابل ممری دفن کردند.
\v 10 آن صحرایی که ابراهیم از بنی‌حت خریده بود. در آنجا ابراهیم و همسرش ساره مدفون شدند.
\v 11 و واقع شد بعد از وفات ابراهیم، که خدا پسرش اسحاق را برکت داد، و اسحاق نزد بئرلَحَی‌رُئی ساکن بود.
\v 12 این است پیدایش اسماعیل پسر ابراهیم که هاجر مصری، کنیز ساره، برای ابراهیم زایید.
\v 13 و این است نامهای پسران اسماعیل، موافق اسمهای ایشان به حسب پیدایش ایشان. نخست‌زادۀ اسماعیل، نَبایوت، و قیدار و اَدَبیل و مِبسام.
\v 14 و مشماع و دومه و مسا
\v 15 و حدار و تیما و یطُور و نافِیش و قِدْمَه.
\v 16 اینانند پسران اسماعیل، و این است نامهای ایشان در بُلدان و حله‌های ایشان، دوازده امیر، حسب قبایل ایشان.
\v 17 و مدّت زندگانی اسماعیل، صد و سی و هفت سال بود که جان را سپرده، مرد و به قوم خود ملحق گشت.
\v 18 و ایشان از حویله تا شور، که‌مقابل مصر، به سمت آشور واقع است، ساکن بودند. و نصیب او در مقابل همۀ برادران او افتاد.
\v 19 و این است پیدایش اسحاق پسر ابراهیم. ابراهیم، اسحاق را آورد.
\v 20 و چون اسحاق چهل ساله شد، ربکا دختر بتوئیل ارامی و خواهر لابان ارامی را، از فدان ارام به زنی گرفت.
\v 21 و اسحاق برای زوجۀ خود، چون که نازا بود، نزد خداوند دعا کرد. و خداوند او را مستجاب فرمود و همسرش ربکا حامله شد.
\v 22 و دو طفل در رحم او منازعت می‌کردند. او گفت، اگر چنین باشد، من چرا چنین هستم؟ پس رفت تا از خداوند بپرسد.
\v 23 خداوند به وی گفت، دو امّت در بطن تو هستند، و دو قوم از رحم تو جدا شوند و قومی بر قومی تسلط خواهد یافت، و بزرگ، کوچک را بندگی خواهد نمود.
\v 24 و چون وقت وضع حملش رسید، اینک توأمان در رحم او بودند.
\v 25 و نخستین، سرخ فام بیرون آمد و تمامی بدنش مانند پوستین، پشمین بود. و او را عیسو نام نهادند.
\v 26 و بعد از آن، برادرش بیرون آمد و پاشنۀ عیسو را به دست خود گرفته بود و او را یعقوب نام نهادند. و درحین ولادت ایشان، اسحاق، شصت ساله بود.
\v 27 و آن دو پسر، نمو کردند، و عیسو صیادی ماهر، و مرد صحرایی بود. و امّا یعقوب، مرد ساده دل و چادرنشین.
\v 28 و اسحاق، عیسو را دوست داشتی، زیرا که صید او را می‌خورد. امّا ربکا، یعقوب را محبّت نمودی.
\v 29 روزی یعقوب آش می‌پخت و عیسو وا مانده، از صحرا آمد.
\v 30 و عیسو به یعقوب گفت، از این آش ادوم (یعنی سرخ) مرا بخوران، زیرا که وامانده‌ام. از این سبب او را ادوم نامیدند.
\v 31 یعقوب گفت، امروز نخست‌زادگی خود را به من بفروش.
\v 32 عیسو گفت، اینک من به حالت مرگ رسیده‌ام، پس مرا از نخست‌زادگی چه فایده؟
\v 33 یعقوب گفت، امروز برای من قسم بخور. پس برای او قسم خورد، و نخست‌زادگی خود را به یعقوب فروخت.
\v 34 و یعقوب نان و آش عدس را به عیسو داد، که خورد و نوشید و برخاسته، رفت. پس عیسو نخست‌زادگی خود را خوار نمود.