\c 24
\p
\v 1 خداوند ، ابراهیم را در هر چیز برکت داد.
\v 2 و ابراهیم به خادم خود که بزرگ خانۀ وی و بر تمام مایملک او مختار بود، گفت، اکنون دست خود را زیر ران من بگذار.
\v 3 و به یهوه، خدای آسمان و خدای زمین، تو را قسم می‌دهم، که زنی برای پسرم از دختران کنعانیان که در میان ایشان ساکنم نگیری،
\v 4 بلکه به ولایت من و به مولدم بروی، و از آنجا زنی برای پسرم اسحاق بگیری.
\v 5 خادم به وی گفت، شاید آن زن راضی نباشد که با من بدین زمین بیاید؟ آیا پسرت را بدان زمینی که از آن بیرون آمدی، بازبرم؟
\v 6 ابراهیم به وی گفت، زنهار، پسر مرا بدانجا باز مبری.
\v 7 یهوه، خدای آسمان که مرا از خانۀ پدرم و از زمین مولَد من بیرون آورد و به من تکلّم کرد و قسم خورده، گفت، که این زمین را به نسل تو خواهم داد. او فرشتۀ خود را پیش روی تو خواهد فرستاد، تا زنی برای پسرم از آنجا بگیری.
\v 8 امّا اگر آن زن از آمدن با تو رضا ندهد، از این قسم من بری خواهی بود، امّا زنهار پسر مرا بدانجا باز نبری.
\v 9 پس خادم دست خود را زیر ران آقای خود ابراهیم نهاد، و در این امر برای او قسم خورد.
\v 10 و خادم ده شتر، از شتران آقای خود گرفته، رفت. و همۀ اموال اربابش به دست او بود. پس روانه شده، به شهر ناحور در اَرام نهرین آمد.
\v 11 و به وقت عصر، هنگامی که زنان برای کشیدن آب بیرون می‌آمدند، شتران خود را در خارج شهر، بر لب چاه آب خوابانید.
\v 12 و گفت، ای یهوه، خدای آقایم ابراهیم، امروز مرا کامیاب بفرما، و با آقایم ابراهیم احسان بنما.
\v 13 اینک من بر این چشمۀ آب ایستاده‌ام، و دختران اهل این شهر، به جهت کشیدن آب بیرون می‌آیند.
\v 14 پس چنین بشود که آن دختری که به وی گویم، سبوی خود را فرودآر تا بنوشم‌، و او گوید، بنوش و شترانت را نیز سیراب کنم‌، همان باشد که نصیب بندۀ خود اسحاق کرده باشی، تا بدین، بدانم که با آقایم احسان فرموده‌ای.
\v 15 و او هنوز از سخن گفتن فارغ نشده بود که ناگاه، ربکا، دختر بتوئیل، پسر مِلکه، زن ناحور، برادر ابراهیم، بیرون آمد و سبویی بر کتف داشت.
\v 16 و آن دختر بسیار نیکومنظر و باکره بود، و مردی او را نشناخته بود. پس به چشمه فرورفت، و سبوی خود را پر کرده، بالا آمد.
\v 17 آنگاه خادم به استقبال او بشتافت و گفت، جرعه‌ای آب از سبوی خود به من بنوشان.
\v 18 گفت، ای آقای من بنوش، و سبوی خود را بزودی بر دست خود فرودآورده، او را نوشانید.
\v 19 و چون از نوشانیدنش فارغ شد، گفت، برای شترانت نیز بکشم تا از نوشیدن بازایستند.
\v 20 پس سبوی‌خود را بزودی در آبخور خالی کرد و باز به سوی چاه، برای کشیدن بدوید، و از بهر همۀ شترانش کشید.
\v 21 و آن مرد بر وی چشم دوخته بود و سکوت داشت، تا بداند که خداوند ، سفر او را خیریت‌اثر نموده است یا نه.
\v 22 و واقع شد چون شتران از نوشیدن باز ایستادند که آن مرد حلقۀ طلای نیم مثقال وزن، و دو ابرنجین برای دستهایش، که ده مثقال طلا وزن آنها بود، بیرون آورد
\v 23 و گفت، به من بگو که دختر کیستی؟ آیا در خانۀ پدرت جایی برای ما باشد تا شب را به‌سر بریم؟
\v 24 به وی گفت، من دختر بتوئیل، پسر ملکه که او را از ناحور زایید، می‌باشم.
\v 25 و بدو گفت، نزد ما کاه و علف فراوان است، و جای نیز برای منزل.
\v 26 آنگاه آن مرد خم شد، خداوند را پرستش نمود
\v 27 و گفت، متبارک باد یهوه، خدای آقایم ابراهیم، که لطف و وفای خود را از آقایم دریغ نداشت، و چون من در راه بودم، خداوند مرا به خانۀ برادران آقایم راهنمایی فرمود.
\v 28 پس آن دختر دوان دوان رفته، اهل خانۀ مادر خویش را از این وقایع خبر داد.
\v 29 و ربکا را برادری لابان نام بود. پس لابان به نزد آن مرد، به سر چشمه، دوان دوان بیرون آمد.
\v 30 و واقع شد که چون آن حلقه و ابرنجینها را بر دستهای خواهر خود دید، و سخنان خواهر خود، ربکا را شنید که می‌گفت آن مرد چنین به من گفته است، به نزد وی آمد. و اینک نزد شتران به سر چشمه ایستاده بود.
\v 31 و گفت، ای مبارک خداوند ، بیا، چرا بیرون ایستاده‌ای؟ من خانه را و منزلی برای شتران مهیّا ساخته‌ام.
\v 32 پس آن مرد به خانه درآمد، و لابان شتران را باز کرد، و کاه و علف به شتران داد، و آب به جهت شستن پاهایش وپایهای رفقایش آورد.
\v 33 و غذا پیش او نهادند. وی گفت، تا مقصود خود را بازنگویم، چیزی نخورم. گفت، بگو.
\v 34 گفت، من خادم ابراهیم هستم.
\v 35 و خداوند ، آقای مرا بسیار برکت داده و او بزرگ شده است، و گله‌ها و رمه‌ها و نقره و طلا و غلامان و کنیزان و شتران و الاغان بدو داده است.
\v 36 و زوجۀ آقایم ساره، بعد از پیر شدن، پسری برای آقایم زایید، و آنچه دارد، بدو داده است.
\v 37 و آقایم مرا قسم داد و گفت که، زنی برای پسرم از دختران کنعانیان که در زمین ایشان ساکنم، نگیری.
\v 38 بلکه به خانۀ پدرم و به قبیلۀ من بروی، و زنی برای پسرم بگیری.
\v 39 و به آقای خود گفتم، شاید آن زن همراه من نیاید؟
\v 40 او به من گفت، یهوه که به حضور او سالک بوده‌ام، فرشتۀ خود را با تو خواهد فرستاد، و سفر تو را خیریت‌اثر خواهد گردانید، تا زنی برای پسرم از قبیله‌ام و از خانۀ پدرم بگیری.
\v 41 آنگاه از قسم من بری خواهی گشت، چون به نزد قبیله‌ام رفتی، هر گاه زنی به تو ندادند، از سوگند من بری خواهی بود.
\v 42 پس امروز به سر چشمه رسیدم و گفتم، ای یهوه، خدای آقایم ابراهیم، اگر حال، سفر مرا که به آن آمده‌ام، کامیاب خواهی کرد،
\v 43 اینک من به سر این چشمۀ آب ایستاده‌ام. پس چنین بشود که آن دختری که برای کشیدن آب بیرون آید، و به وی گویم، مرا از سبوی خود جرعه‌ای آب بنوشان‌،
\v 44 و به من گوید، بیاشام، و برای شترانت نیز آب می‌کشم‌، او همان زن باشد که خداوند ، نصیب آقازادۀ من کرده است.
\v 45 و من هنوز از گفتن این، در دل خود فارغ نشده بودم که ناگاه ربکا با سبویی بر کتف خود بیرون آمد و به چشمه پایین رفت تا آب بکشد. و به وی گفتم، جرعه‌ای آب به من بنوشان.
\v 46 پس سبوی خود را بزودی از کتف خود فروآورده، گفت، بیاشام، و شترانت را نیز آب می‌دهم. پس نوشیدم و شتران را نیز آب داد.
\v 47 و از او پرسیده، گفتم، تو دختر کیستی؟ گفت، دختر بَتُوئیل پسر ناحور که مِلکَه، او را برای او زایید. پس حلقه را در بینی او، و ابرنجین‌ها را بر دستهایش گذاشتم.
\v 48 آنگاه سجده کرده، خداوند را پرستش نمودم. و یهوه، خدای آقای خود ابراهیم را، متبارک خواندم، که مرا به راه راست هدایت فرمود، تا دختر برادر آقای خود را برای پسرش بگیرم.
\v 49 اکنون اگر بخواهید با آقایم احسان و صداقت کنید، پس مرا خبر دهید. و اگر نه مرا خبر دهید، تا بطرف راست یا چپ ره‌سپر شوم.
\v 50 لابان و بتوئیل در جواب گفتند، این امر از خداوند صادر شده است، با تو نیک یا بد نمی‌توانیم گفت.
\v 51 اینک ربکا حاضر است، او را برداشته، روانه شو تا زن پسرِ آقایت باشد، چنانکه خداوند گفته است.
\v 52 و واقع شد که چون خادم ابراهیم سخن ایشان را شنید، خداوند را به زمین سجده کرد.
\v 53 و خادم، آلات نقره و آلات طلا و لباسها را بیرون آورده، پیشکش ربکا کرد، و برادر و مادر او را چیزهای نفیسه داد.
\v 54 و او و رفقایش خوردند و نوشیدند و شب را به‌سر بردند. و بامدادان برخاسته، گفت، مرا به سوی آقایم روانه نمایید.
\v 55 برادر و مادر او گفتند، دختر با ما ده روزی بماند و بعد از آن روانه شود.
\v 56 بدیشان گفت، مرا معطّل مسازید، خداوند سفر مرا کامیاب گردانیده است، پس مرا روانه نمایید تا بنزد آقای خود بروم.
\v 57 گفتند، دختر را بخوانیم و از زبانش بپرسیم.
\v 58 پس ربکا را خواندند و به وی‌گفتند، با این مرد خواهی رفت؟ گفت، می‌روم.
\v 59 آنگاه خواهر خود ربکا، و دایه‌اش را با خادم ابراهیم و رفقایش روانه کردند.
\v 60 و ربکا را برکت داده، به وی گفتند، تو خواهر ما هستی، مادرِ هزار کرورها باش، و نسل تو، دروازۀ دشمنان خود را متصرف شوند.
\v 61 پس ربکا با کنیزانش برخاسته، بر شتران سوار شدند، و از عقب آن مرد روانه گردیدند. و خادم، ربکا را برداشته، رفت.
\v 62 و اسحاق از راه بِئَرلَحَی‌رُئی می‌آمد، زیرا که او در ارض جنوب ساکن بود.
\v 63 و هنگام شام، اسحاق برای تفکّر به صحرا بیرون رفت، و چون نظر بالا کرد، دید که شتران می‌آیند.
\v 64 و ربکا چشمان خود را بلند کرده، اسحاق را دید، و از شتر خود فرود آمد،
\v 65 زیرا که از خادم پرسید، این مرد کیست که در صحرا به استقبال ما می‌آید؟ و خادم گفت، آقای من است. پس بُرقِع خود را گرفته، خود را پوشانید.
\v 66 و خادم، همۀ کارهایی را که کرده بود، به اسحاق باز گفت.
\v 67 و اسحاق، ربکا را به خیمۀ مادر خود، ساره آورد، و او را به زنی خود گرفته، دل در او بست. و اسحاق بعد از وفات مادر خود، تسلّی پذیرفت.