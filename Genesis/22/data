\c 22
\p
\v 1 و واقع شد بعد از این وقایع، که خدا ابراهیم را امتحان کرده، بدو گفت، ای ابراهیم! عرض کرد، لبیک.
\v 2 گفت، اکنون پسر خود را، که یگانۀ توست و او را دوست می‌داری، یعنی اسحاق را بردار و به زمین موریا برو، و او را در آنجا، بر یکی از کوه‌هایی که به تو نشان می‌دهم، برای قربانی سوختنی بگذران.
\v 3 بامدادان، ابراهیم برخاسته، الاغ خود را بیاراست، و دو نفر از نوکران خود را با پسر خویش اسحاق، برداشته و هیزم برای قربانی سوختنی شکسته، روانه شد، و به سوی آن مکانی که خدا او را فرموده بود، رفت.
\v 4 و در روز سوم، ابراهیم چشمان خود را بلند کرده، آن مکان را از دور دید.
\v 5 آنگاه ابراهیم، به خادمان خود گفت، شما در اینجا نزد الاغ بمانید، تا من با پسر بدانجا رویم، و عبادت کرده، نزد شما بازآییم.
\v 6 پس ابراهیم، هیزم قربانی سوختنی را گرفته، بر پسر خود اسحاق نهاد، و آتش و کارد را به دست خود گرفت؛ و هر دو با هم می‌رفتند.
\v 7 و اسحاق پدر خود، ابراهیم را خطاب کرده، گفت، ای پدر من! گفت، ای پسر من لبیک؟ گفت، اینک آتش و هیزم، امّا برۀ قربانی کجاست؟
\v 8 ابراهیم گفت، ای پسر من، خدا برۀ قربانی را برای خود مهیّا خواهد ساخت. و هر دو با هم رفتند.
\v 9 چون بدان مکانی که خدا بدو فرموده بود، رسیدند، ابراهیم در آنجا مذبح را بنا نمود، و هیزم را بر هم نهاد، و پسر خود، اسحاق را بسته، بالای هیزم، بر مذبح گذاشت.
\v 10 و ابراهیم، دست خود را دراز کرده، کارد را گرفت تا پسر خویش را ذبح نماید.
\v 11 در حال، فرشتۀ خداوند از آسمان وی را ندا درداد و گفت، ای ابراهیم! ای ابراهیم! عرض کرد، لبیک.
\v 12 گفت، دست خود را بر پسر دراز مکن، و بدو هیچ مکن، زیرا که الآن دانستم که تو از خدا می‌ترسی، چونکه پسر یگانۀ خود را از من دریغ نداشتی.
\v 13 آنگاه، ابراهیم، چشمان خود را بلند کرده، دید که اینک قوچی، در عقب وی، در بیشه‌ای، به شاخهایش گرفتار شده. پس ابراهیم رفت و قوچ را گرفته، آن را در عوض پسر خود، برای قربانی سوختنی گذرانید.
\v 14 و ابراهیم آن مکان را یهوه یریٰ نامید، چنانکه تا امروز گفته می‌شود، در کوه، یهوه، دیده خواهد شد.
\v 15 بار دیگر فرشتۀ خداوند ، به ابراهیم از آسمان ندا در داد
\v 16 و گفت، خداوند می‌گوید، به ذات خود قسم می‌خورم، چونکه این کار را کردی و پسر یگانۀ خود را دریغ نداشتی،
\v 17 هر آینه تو را برکت دهم، و نسل تو را زیاد سازم، مانند ستارگان آسمان، و مثل ریگهایی که بر کنارۀ دریاست. و نسل تو دروازه‌های دشمنان خود را متصرف خواهند شد.
\v 18 و از نسل تو، همهٔ امّتهای زمین برکت خواهند یافت، چونکه قول مرا شنیدی.
\v 19 پس ابراهیم نزد نوکران خود برگشت. و ایشان برخاسته، به بِئَرشَبَع با هم آمدند، و ابراهیم در بئرشبع ساکن شد.
\v 20 و واقع شد بعد از این امور، که به ابراهیم خبر داده، گفتند، اینک مِلْکَه نیز برای برادرت ناحور، پسران زاییده است.
\v 21 یعنی نخست‌زادۀ او عوص، و برادرش بوز و قَمُوئیل، پدر اَرام،
\v 22 و کاسَد و حَزُو و فِلداش و یدلاف و بَتُوئیل.
\v 23 و بتوئیل، ربکا را آورده است. این هشت را، ملکه برای ناحور، برادر ابراهیم زایید.
\v 24 و کنیز او که رَؤمَه نام داشت، او نیز طابَح و جاحَم و تاحَش و مَعَکَه را زایید.