\c 19
\p
\v 1 و وقت عصر، آن دو فرشته وارد سُدوم شدند، و لوط به دروازۀ سدوم نشسته بود. و چون لوط ایشان را دید، به استقبال ایشان برخاسته، رو بر زمین نهاد
\v 2 و گفت: اینک اکنون ای آقایان من، به خانۀ بندۀ خود بیایید، و شب را به‌سر برید، و پاهای خود را بشویید و بامدادان برخاسته، راه خود را پیش گیرید. گفتند: نی، بلکه شب را در کوچه به‌سر بریم.
\v 3 امّا چون ایشان را اصرار بسیار نمود، با او آمده، به خانه‌اش داخل شدند، و برای ایشان ضیافتی نمود و نان فطیر پخت، پس تناول کردند.
\v 4 و به خواب هنوز نرفته بودند که مردان شهر، یعنی مردم سدوم، از جوان و پیر، تمام قوم از هر جانب، خانۀ وی را احاطه کردند
\v 5 و به لوط ندا در داده، گفتند: آن دو مرد که امشب به نزد تو درآمدند، کجا هستند؟ آنها را نزد ما بیرون آور تا ایشان را بشناسیم.
\v 6 آنگاه لوط نزد ایشان، بدرگاه بیرون آمد و در را از عقب خود ببست‌
\v 7 و گفت: ای برادران من، زنهار بدی مکنید.
\v 8 اینک من دو دختر دارم که مرد را نشناخته‌اند. ایشان را الآن نزد شما بیرون آورم و آنچه در نظر شما پسند آید، با ایشان بکنید. امّا کاری بدین دو مرد ندارید، زیرا که برای همین زیر سایۀ سقف من آمده‌اند.
\v 9 گفتند، دور شو. و گفتند، این یکی آمد تا نزیل ما شود و پیوسته داوری می‌کند. الآن با تو از ایشان بدتر کنیم. پس بر آن مرد، یعنی لوط، به شدّت هجوم آورده، نزدیک آمدند تا در را بشکنند.
\v 10 آنگاه آن دو مرد، دست خود را پیش آورده، لوط را نزد خود به خانه درآوردند و در را بستند.
\v 11 امّا آن اشخاصی را که به در خانه بودند، از خُرد و بزرگ، به کوری مبتلا کردند، که از جُستنِ در، خویشتن را خسته ساختند.
\v 12 و آن دو مرد به لوط گفتند: آیا کسی دیگر دراینجا داری؟ دامادان و پسران و دختران خود و هر که را در شهر داری، از این مکان بیرون آور،
\v 13 زیرا که ما این مکان را هلاک خواهیم ساخت، چونکه فریاد شدید ایشان به حضور خداوند رسیده و خداوند ما را فرستاده است تا آن را هلاک کنیم.
\v 14 پس لوط بیرون رفته، با دامادان خود که دختران او را گرفتند، مکالمه کرده، گفت: برخیزید و از این مکان بیرون شوید، زیرا خداوند این شهر را هلاک می‌کند. امّا بنظر دامادان مسخره آمد.
\v 15 و هنگام طلوع فجر، آن دو فرشته، لوط را شتابانیده، گفتند: برخیز و زن خود را با این دو دختر که حاضرند بردار، مبادا در گناه شهر هلاک شوی.
\v 16 و چون تأخیر می‌نمود، آن مردان، دست او و دست زنش و دست هر دو دخترش را گرفتند، چونکه خداوند بر وی شفقت نمود و او را بیرون آورده، در خارج شهر گذاشتند.
\v 17 و واقع شد چون ایشان را بیرون آورده بودند که یکی به وی گفت: جان خود را دریاب و از عقب منگر، و در تمام درّه مَایست، بلکه به کوه بگریز، مبادا هلاک شوی.
\v 18 لوط بدیشان گفت: ای آقا چنین مباد!
\v 19 همانا بنده‌ات در نظرت التفات یافته است و احسانی عظیم به من کردی که جانم را رستگار ساختی، و من قدرت آن ندارم که به کوه فرار کنم، مبادا این بلا مرا فرو گیرد و بمیرم.
\v 20 اینک این شهر نزدیک است تا بدان فرار کنم، و نیز کوچک است. اِذن بده تا بدان فرار کنم. آیا کوچک نیست، تا جانم زنده ماند.
\v 21 بدو گفت: اینک در این امر نیز تو را اجابت فرمودم، تا شهری را که سفارش آن را نمودی، واژگون نسازم.
\v 22 بدان جا بزودی فرار کن، زیرا که تا تو بدانجا نرسی، هیچ نمی‌توانم کرد. از این سبب آن شهر مسمّی به صوغر شد.
\v 23 و چون آفتاب بر زمین طلوع کرد، لوط به صُوغر داخل شد.
\v 24 آنگاه خداوند بر سدوم و عموره، گوگرد و آتش، از حضور خداوند از آسمان بارانید.
\v 25 و آن شهرها، و تمام وادی، و همهٔ سکنۀ شهرها و گیاهان زمین را واژگون ساخت.
\v 26 امّا زن او، از عقب خود نگریسته، ستونی از نمک گردید.
\v 27 بامدادان، ابراهیم برخاست و به سوی آن مکانی که در آن به حضور خداوند ایستاده بود، رفت.
\v 28 و چون به سوی سدوم و عموره، و تمام زمین درّه نظر انداخت، دید که اینک دود آن زمین، چون دود کوره بالا می‌رود.
\v 29 و هنگامی که خدا شهرهای درّه را هلاک کرد، خدا ابراهیم را به یاد آورد، و لوط را از آن انقلاب بیرون آورد، چون آن شهرهایی را که لوط در آنها ساکن بود، واژگون ساخت.
\v 30 و لوط از صوغر برآمد و با دو دختر خود در کوه ساکن شد زیرا ترسید که در صوغر بماند. پس با دو دختر خود در مَغاره سُکْنی گرفت.
\v 31 و دختر بزرگ به کوچک گفت: پدر ما پیر شده و مردی بر روی زمین نیست که برحسب عادت کل جهان، به ما در آید.
\v 32 بیا تا پدر خود را شراب بنوشانیم، و با او همبستر شویم، تا نسلی از پدر خود نگاه داریم.
\v 33 پس در همان شب، پدر خود را شراب نوشانیدند، و دختر بزرگ آمده با پدر خویش همخواب شد، و او از خوابیدن و برخاستن وی آگاه نشد.
\v 34 و واقع شد که روز دیگر، بزرگ به کوچک گفت: اینک دوش با پدرم همخواب شدم، امشب نیز او را شراب بنوشانیم، و تو بیا و با وی همخواب شو، تا نسلی از پدر خود نگاه داریم.
\v 35 آن شب نیز پدر خود را شراب نوشانیدند، و دختر کوچک همخواب وی شد، و او از خوابیدن و برخاستن وی آگاه نشد.
\v 36 پس هر دو دختر لوط از پدر خود حامله شدند.
\v 37 و آن بزرگ، پسری زاییده، او را موآب نام نهاد، و او تا امروز پدر موآبیان است.
\v 38 و کوچک نیز پسری بزاد، و او را بن‌عَمّی نام نهاد. وی تا بحال پدر بنی‌عمون است.