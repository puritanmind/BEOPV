\c 12
\p
\v 1 و خداوند به ابرام گفت، از ولایت‌خود، و از مولد خویش و از خانۀ پدر خود بسوی زمینی که به تو نشان دهم بیرون شو،
\v 2 و از تو امّتی عظیم پیدا کنم و تو را برکت دهم، و نام تو را بزرگ سازم، و تو برکت خواهی بود.
\v 3 و برکت دهم به آنانی که تو را مبارک خوانند، و لعنت کنم به آنکه تو را ملعون خواند. و از تو همهٔ قبایل جهان برکت خواهند یافت.
\v 4 پس ابرام، چنانکه خداوند بدو فرموده بود، روانه شد. و لوط همراه وی رفت. و ابرام هفتاد و پنج ساله بود، هنگامی که از حَرّان بیرون آمد.
\v 5 و ابرام زن خود سارای، و برادرزادۀ خود لوط، و همۀ اموال اندوختۀ خود را با اشخاصی که در حران پیدا کرده بودند، برداشته، به قصد زمین کنعان بیرون شدند، و به زمین کنعان داخل شدند.
\v 6 و ابرام در زمین می‌گشت تا مکان شکیم تا بلوطستان موره. و در آنوقت کنعانیان در آن زمین بودند.
\v 7 و خداوند بر اَبرام ظاهر شده، گفت، به نسل تو این زمین را می‌بخشم. و در آنجا مذبحی برای خداوند که بر وی ظاهر شد، بنا نمود.
\v 8 پس، از آنجا به کوهی که به شرقی بیت‌ئیل است، کوچ کرده، خیمۀ خود را برپا نمود. و بیت‌ئیل بطرف غربی و عای بطرف شرقی آن بود. و در آنجا مذبحی برای خداوند بنا نمود و نام یهوه را خواند.
\v 9 و ابرام طی مراحل و منازل کرده، به سمت جنوب کوچید.
\v 10 و قحطی در آن زمین شد، و ابرام به مصر فرود آمد تا در آنجا به‌سر برد، زیرا که قحط در زمین شدت می‌کرد.
\v 11 و واقع شد که چون نزدیک به ورود مصر شد، به زن خود سارای گفت، اینک می‌دانم که تو زن نیکومنظر هستی.
\v 12 همانا چون اهل مصر تو را بینند، گویند، این زوجۀ اوست. پس مرا بکشند و تو را زنده نگاه دارند.
\v 13 پس بگو که تو خواهر من هستی تا به خاطر تو برای من خیریت شود و جانم به‌سبب تو زنده ماند.
\v 14 و به مجرد ورود ابرام به مصر، اهل مصر آن زن را دیدند که بسیار خوش‌منظر است.
\v 15 و اُمرای فرعون او را دیدند، و او را در حضور فرعون ستودند. پس وی را به خانۀ فرعون در آوردند.
\v 16 و بخاطر وی با ابرام احسان نمود، و او صاحب میشها و گاوان و حماران و غلامان و کنیزان و ماده الاغان و شتران شد.
\v 17 و خداوند فرعون و اهل خانۀ او را به‌سبب سارای، زوجۀ ابرام به بلایای سخت مبتلا ساخت.
\v 18 و فرعون ابرام را خوانده، گفت، این چیست که به من کردی؟ چرا مرا خبر ندادی که او زوجۀ توست؟
\v 19 چرا گفتی، او خواهر منست، که او را به زنی گرفتم؟ و الآن، اینک زوجۀ تو. او را برداشته، روانه شو!
\v 20 آنگاه فرعون در خصوص وی، کسان خود را امر فرمود تا او را با همسرش و تمام مایملکش روانه نمودند.