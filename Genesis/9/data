\c 9
\p
\v 1 و خدا، نوح و پسرانش را برکت داده،بدیشان گفت: بارور و زیاد شوید و زمین را پر سازید.
\v 2 و ترس شما و هیبت شما بر همۀ حیوانات زمین و بر همۀ پرندگان آسمان، و بر هر چه بر زمین می‌خزد، و بر همۀ ماهیان دریا خواهد بود؛ به دست شما تسلیم شده‌اند.
\v 3 و هر جنبنده‌ای که زندگی دارد، برای شما طعام باشد. همه را چون علف سبز به شما دادم،
\v 4 مگر گوشت را با جانش که خون او باشد، مخورید.
\v 5 و هر آینه انتقام خون شما را برای جان شما خواهم گرفت. از دست هر حیوان آن را خواهم گرفت. و از دست انسان، انتقام جان انسان را از دست برادرش خواهم گرفت.
\v 6 هر که خون انسان ریزد، خون وی به دست انسان ریخته شود، زیرا خدا انسان را به صورت خود ساخت.
\v 7 و شما بارور و زیاد شوید، و در زمین منتشر شده، در آن بیفزایید.
\v 8 و خدا نوح و پسرانش را با وی خطاب کرده، گفت:
\v 9 اینک من عهد خود را با شما و بعد از شما با نسل شما استوار سازم،
\v 10 و با همۀ جانورانی که با شما باشند، از پرندگان و بهایم و همۀ حیوانات زمین با شما، با هر چه از کشتی بیرون آمد، حتی همهٔ حیوانات زمین.
\v 11 عهد خود را با شما استوار می‌گردانم که بار دیگر هر ذی‌جسد از آب طوفان هلاک نشود، و طوفان بعد از این نباشد تا زمین را خراب کند.
\v 12 و خدا گفت: اینست نشان عهدی که من می‌بندم، در میان خود و شما، و همۀ جانورانی که با شما باشند، نسلاً بعد نسل تا به ابد،
\v 13 قوس خود را در ابر می‌گذارم، و نشان آن عهدی که در میان من و جهان است، خواهد بود.
\v 14 و هنگامی که ابر را بالای زمین گسترانم، و قوس در ابر ظاهر شود،
\v 15 آنگاه عهد خود را که در میان من و شما و همۀ جانوران ذی‌جسد می‌باشد، بیاد خواهم آورد. و آب طوفان دیگر نخواهد بود تا هر ذی‌جسدی را هلاک کند.
\v 16 و قوس در ابر خواهد بود، و آن را خواهم نگریست تا بیاد آورم آن عهد جاودانی را که در میان خدا و همۀ جانوران است، از هر ذی‌جسدی که بر زمین است.
\v 17 و خدا به نوح گفت: این است نشان عهدی که استوار ساختم در میان خود و هر ذی‌جسدی که بر زمین است.
\v 18 و پسران نوح که از کشتی بیرون آمدند، سام و حام و یافث بودند. و حام پدر کنعان است.
\v 19 اینانند سه پسر نوح، و از ایشان تمامی جهان منشعب شد.
\v 20 و نوح به فلاحت زمین شروع کرد، و تاکستانی غَرْس نمود.
\v 21 و شراب نوشیده، مست شد، و در خیمۀ خود عریان گردید.
\v 22 و حام، پدر کنعان، برهنگی پدر خود را دید و دو برادر خود را بیرون خبر داد.
\v 23 و سام و یافث، ردا را گرفته، بر کتف خود انداختند، و پس‌پس رفته، برهنگی پدر خود را پوشانیدند. و روی ایشان باز پس بود که برهنگی پدر خود را ندیدند.
\v 24 و نوح از مستی خود به هوش آمده، دریافت که پسر کوچکترش با وی چه کرده بود.
\v 25 پس گفت: کنعان ملعون باد! برادران خود را بندۀ بندگان باشد.
\v 26 و گفت: متبارک باد یهوه خدای سام! و کنعان، بندۀ او باشد.
\v 27 خدا یافث را وسعت دهد، و در خیمه‌های سام ساکن شود، و کنعان بندۀ او باشد.
\v 28 و نوح بعد از طوفان، سیصد و پنجاه سال زندگانی کرد.
\v 29 پس جملۀ ایّام نوح نهصد و پنجاه سال بود که مرد.