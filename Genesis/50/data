\c 50
\p
\v 1 و یوسف بر روی پدر خود افتاده، بر وی گریست و او را بوسید.
\v 2 و یوسف طبیبانی را که از بندگان او بودند، امر فرمود تا پدر او را حنوط کنند. و طبیبان، اسرائیل را حنوط کردند.
\v 3 و چهل روز در کار وی سپری شد، زیرا که این قدر روزها در حنوط کردن صرف می‌شد، و اهل مصر هفتاد روز برای وی ماتم گرفتند.
\v 4 و چون ایّام ماتم وی تمام شد، یوسف اهل خانۀ فرعون را خطاب کرده، گفت، اگر الآن در نظر شما التفات یافته‌ام، در گوش فرعون عرض کرده، بگویید،
\v 5 پدرم مرا سوگند داده، گفت، اینک من می‌میرم؛ در قبری که برای خویشتن در زمین کنعان کنده‌ام، آنجا مرا دفن کن. اکنون بروم و پدر خود را دفن کرده، بازگشت نمایم.
\v 6 فرعون گفت، برو و چنانکه پدرت به تو سوگند داده است، او را دفن کن.
\v 7 پس یوسف روانه شد تا پدر خود را دفن کند، و همۀ نوکران فرعون که مشایخ خانۀ وی بودند، و همهٔ مشایخ زمین مصر با اورفتند.
\v 8 و همۀ اهل خانۀ یوسف و برادرانش و اهل خانۀ پدرش، جز اینکه اطفال و گله‌ها و رمه‌های خود را در زمین جوشن واگذاشتند.
\v 9 و ارابه‌ها نیز و سواران، همراهش رفتند؛ و انبوهی بسیار زیاد بودند.
\v 10 پس به خرمنگاه اطاد که آنطرف اُردُن است رسیدند، و در آنجا ماتمی عظیم و بسیار سخت گرفتند، و برای پدر خود هفت روز نوحه‌گری نمود.
\v 11 و چون کنعانیان ساکن آن زمین، این ماتم را در خرمنگاه اَطاد دیدند، گفتند، این برای مصریان ماتم سخت است. از این رو آن مکان را آبِل مِصرایم نامیدند، که به فراسوی اُردُن واقع است.
\v 12 همچنان پسران او بدان طوریکه امر فرموده بود، کردند.
\v 13 و پسرانش، او را به زمین کنعان بردند. و او را در مغارۀ صحرای مکفیله، که ابراهیم با آن صحرا از عفرون حتّی برای مِلکیتِ مقبره خریده بود، در مقابل مِمری دفن کردند.
\v 14 و یوسف بعد از دفن پدر خود، با برادران خویش و همۀ کسانی که برای دفن پدرش با وی رفته بودند، به مصر برگشتند.
\v 15 و چون برادران یوسف دیدند که پدر ایشان مرده است، گفتند، اگر یوسف الآن از ما کینه دارد، هر آینه مکافات همۀ بدی را که به وی کرده‌ایم به ما خواهد رسانید.
\v 16 پس نزد یوسف فرستاده، گفتند، پدر تو قبل از مردنش امر فرموده، گفت،
\v 17 به یوسف چنین بگویید،التماس دارم که گناه و خطای برادران خود را عفو فرمایی، زیرا که به تو بدی کرده‌اند، پس اکنون گناه بندگان خدای پدر خود را عفو فرما. و چون به وی سخن گفتند، یوسف بگریست.
\v 18 و برادرانش نیز آمده، به حضور وی افتادند، و گفتند، اینک غلامان تو هستیم.
\v 19 یوسف ایشان را گفت، مترسید زیرا که آیا من در جای خدا هستم؟
\v 20 شما دربارۀ من بد اندیشیدید، امّا خدا از آن قصد نیکی کرد، تا کاری کند که قوم زیادی را اِحیا نماید، چنانکه امروز شده است.
\v 21 و الآن ترسان مباشید. من، شما را و اطفال شما را می‌پرورانم. پس ایشان را تسلّی داد و سخنان دل‌آویز بدیشان گفت.
\v 22 و یوسف در مصر ساکن ماند، او و اهل خانۀ پدرش. و یوسف صد و ده سال زندگانی کرد.
\v 23 و یوسف پسران پشت سوم اِفرایم را دید. و پسران ماکیر، پسر مَنَسی نیز بر زانوهای یوسف تولد یافتند.
\v 24 و یوسف، برادران خود را گفت، من می‌میرم، و یقیناً خدا از شما ملاقات خواهد نمود، و شما را از این زمین به زمینی که برای ابراهیم و اسحاق و یعقوب قسم خورده است، خواهد برد.
\v 25 و یوسف به بنی‌اسرائیل سوگند داده، گفت، هر آینه خدا از شما ملاقات خواهد نمود، و استخوانهای مرا از اینجا خواهید برداشت.
\v 26 و یوسف مرد در حینی که صد و ده ساله بود. و او را حنوط کرده، در زمین مصر در تابوت گذاشتند.