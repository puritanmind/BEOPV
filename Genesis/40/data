\c 40
\p
\v 1 و بعد از این امور، واقع شد که ساقی و خَبّاز پادشاه مصر، به آقای خویش، پادشاه مصر خطا کردند.
\v 2 و فرعون به دو خواجۀ خود، یعنی سردار ساقیان و سردار خَبّازان غضب نمود.
\v 3 و ایشان را در زندان رئیس افواج خاصه، یعنی زندانی که یوسف در آنجا محبوس بود، انداخت.
\v 4 و سردار افواج خاصه، یوسف را بر ایشان گماشت، و ایشان را خدمت می‌کرد، و مدّتی در زندان ماندند.
\v 5 و هر دو در یک شب خوابی دیدند، هر کدام خواب خود را، هر کدام موافق تعبیر خواب خود، یعنی ساقی و نانوای پادشاه مصر که در زندان محبوس بودند.
\v 6 بامدادان چون یوسف نزد ایشان آمد، دید که اینک ملول هستند.
\v 7 پس، از خواجه‌های فرعون که با وی در زندان آقای او بودند، پرسیده، گفت، امروز چرا روی شما غمگین است؟
\v 8 به وی گفتند، خوابی دیده‌ایم و کسی نیست که آن را تعبیر کند. یوسف بدیشان گفت، آیا تعبیرها از آن خدا نیست؟ آن را به من بازگویید.
\v 9 آنگاه رئیس ساقیان، خواب خود را به یوسف بیان کرده، گفت، در خواب من، اینک تاکی پیش روی من بود.
\v 10 و در تاک سه شاخه بود و آن بشکفت، و گل آورد و خوشه‌هایش انگور رسیده داد.
\v 11 و جام فرعون در دست من بود. و انگورها را چیده، در جام فرعون فشردم، و جام را به دست فرعون دادم.
\v 12 یوسف به وی گفت، تعبیرش اینست، سه شاخه سه روز است.
\v 13 بعد از سه روز، فرعون سر تو را برافرازد و به منصبت باز گمارد، و جام فرعون را به دست وی دهی به رسم سابق که ساقی او بودی.
\v 14 و هنگامی که برای تو نیکو شود، مرا یاد کن و به من احسان نموده، احوال مرا نزد فرعون مذکور ساز، و مرا از این خانه بیرون آور،
\v 15 زیرا که به‌راستی از زمین عبرانیان دزدیده شده‌ام، و اینجا نیز کاری نکرده‌ام که مرا در سیاه‌چال افکنند.
\v 16 امّا چون رئیس نانوایان دید که تعبیر، نیکو بود، به یوسف گفت، من نیز خوابی دیده‌ام، که اینک سه سبد نان سفید بر سر من است،
\v 17 و در سبد زبرین هر قسم طعام برای فرعون از پیشۀ نانوا می‌باشد و مرغان، آن را از سبدی که بر سر من است، می‌خورند.
\v 18 یوسف در جواب گفت، تعبیرش این است، سه سبد سه روز می‌باشد.
\v 19 و بعد از سه روز فرعون سر تو را از تو بردارد و تو را بر دار بیاویزد، و مرغان، گوشتت را از تو بخورند.
\v 20 پس در روز سوم که روز میلاد فرعون بود، ضیافتی برای همۀ خادمان خود ساخت، و سر رئیس ساقیان و سر رئیس نانوایان را در میان نوکران خود برافراشت.
\v 21 امّا رئیس ساقیان را به ساقی‌گریش باز آورد، و جام را به دست فرعون داد.
\v 22 و امّا رئیس نانوایان را به دار کشید، چنانکه یوسف برای ایشان تعبیر کرده بود.
\v 23 امّا رئیس ساقیان، یوسف را به یاد نیاورد، بلکه او را فراموش کرد.
