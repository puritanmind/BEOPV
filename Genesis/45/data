\c 45
\p
\v 1 و یوسف پیش جمعی که به‌حضورش ایستاده بودند، نتوانست خودداری کند، پس ندا کرد که همه را از نزد من بیرون کنید! و کسی نزد او نماند وقتی که یوسف خویشتن را به برادران خود شناسانید.
\v 2 و به صدای بلند گریست، و مصریان و اهل خانۀ فرعون شنیدند.
\v 3 و یوسف، برادران خود را گفت: من یوسف هستم! آیا پدرم هنوز زنده است؟ و برادرانش جواب وی را نتوانستند داد، زیرا که به حضور وی مضطرب شدند.
\v 4 و یوسف به برادران خود گفت: نزدیک من بیایید. پس نزدیک آمدند، و گفت: منم یوسف، برادر شما، که به مصر فروختید!
\v 5 و حال رنجیده مشوید، و متغیّر نگردید که مرا بدینجا فروختید، زیرا خدا مرا پیش روی شما فرستاد تا (نفوس را) زنده نگاه دارد.
\v 6 زیرا حال دو سال شده‌است که قحط در زمین هست، و پنج سال دیگر نیز نه شیار خواهد بود نه درو.
\v 7 و خدا مرا پیش روی شمافرستاد تا برای شما بقیتی در زمین نگاه دارد، و شما را به نجاتی عظیم احیا کند.
\v 8 و الآن شما مرا اینجا نفرستادید، بلکه خدا، و او مرا پدر بر فرعون و آقا بر تمامی اهل خانۀ او و حاکم بر همۀ زمین مصر ساخت.
\v 9 بشتابید و نزد پدرم رفته، بدو گویید، پسر تو، یوسف چنین می‌گوید، که خدا مرا حاکم تمامی مصر ساخته است، نزد من بیا و تأخیر منما.
\v 10 و در زمین جوشن ساکن شو، تا نزدیک من باشی، تو و پسرانت و پسران پسرانت، و گله‌ات و رمه‌ات با هر چه داری.
\v 11 تا تو را در آنجا بپرورانم، زیرا که پنج سال قحط باقی‌است، مبادا تو و اهل خانه‌ات و متعلقانت بینوا گردید.
\v 12 و اینک چشمان شما و چشمان برادرم بنیامین، می‌بیند، زبان من است که با شما سخن می‌گوید.
\v 13 پس پدر مرا از همۀ حشمت من در مصر و از آنچه دیده‌اید، خبر دهید، و تعجیل نموده، پدر مرا بدینجا آورید.
\v 14 پس به گردن برادر خود، بنیامین، آویخته، بگریست و بنیامین بر گردن وی گریست.
\v 15 و همۀ برادران خود را بوسیده، برایشان بگریست، و بعد از آن، برادرانش با وی گفتگو کردند.
\v 16 و این خبر را در خانه فرعون شنیدند، و گفتند برادران یوسف آمده‌اند، و بنظر فرعون و بنظر بندگانش خوش آمد.
\v 17 و فرعون به یوسف گفت: برادران خود را بگو، چنین بکنید، چهارپایان خود را بار کنید، و روانه شده، به زمین کنعان بروید.
\v 18 و پدر و اهل خانه‌های خود را برداشته، نزد من آیید، و نیکوتر زمین مصر را به شما می‌دهم تا از فربهی زمین بخورید.
\v 19 و تو مأمور هستی این را بکنید، ارابه‌ها از زمین مصر برای اطفال و زنان خودبگیرید، و پدر خود را برداشته، بیایید.
\v 20 و چشمان شما در پی اسباب خود نباشد، زیرا که نیکویی تمامی زمین مصر از آن شماست.
\v 21 پس بنی‌اسرائیل چنان کردند، و یوسف به حسب فرمایش فرعون، ارابه‌ها بدیشان داد، و زاد سفر بدیشان عطا فرمود.
\v 22 و به هر یک از ایشان، یک دست لباس بخشید، امّا به بنیامین سیصد مثقال نقره، و پنج دست جامه داد.
\v 23 و برای پدر خود بدین تفصیل فرستاد، ده الاغ بار شده به نفایس مصر، و ده ماده الاغ بار شده به غله و نان و خورش برای سفر پدر خود.
\v 24 پس برادران خود را مرخّص فرموده، روانه شدند و بدیشان گفت: زنهار در راه منازعه مکنید!
\v 25 و از مصر برآمده، نزد پدر خود، یعقوب، به زمین کنعان آمدند.
\v 26 و او را خبر داده، گفتند: یوسف الآن زنده است، و او حاکم تمامی زمین مصر است. آنگاه دل وی ضعف کرد، زیرا که ایشان را باور نکرد.
\v 27 و همۀ سخنانی که یوسف بدیشان گفته بود، به وی گفتند: و چون ارابه‌هایی را که یوسف برای آوردن او فرستاده بود، دید، روح پدر ایشان، یعقوب، زنده گردید.
\v 28 و اسرائیل گفت: کافی است! پسر من، یوسف، هنوز زنده است؛ می‌روم و قبل از مردنم او را خواهم دید.