\c 27
\p
\v 1 و چون اسحاق پیر شد و چشمانش‌از دیدن تار گشته بود، پسر بزرگ خود عیسو را طلبیده، به وی گفت، ای پسر من! گفت، لبیک.
\v 2 گفت، اینک پیر شده‌ام و وقت اجل خود را نمی‌دانم.
\v 3 پس اکنون، سلاح خود یعنی ترکش و کمان خویش را گرفته، به صحرا برو، و نخجیری برای من بگیر،
\v 4 و خورشی برای من چنانکه دوست می‌دارم ساخته، نزد من حاضر کن، تا بخورم و جانم قبل از مردنم تو را برکت دهد.
\v 5 و چون اسحاق به پسر خود عیسو سخن می‌گفت، ربکا شنید و عیسو به صحرا رفت تا نَخْجیری صید کرده، بیاورد.
\v 6 آنگاه ربکا پسر خود یعقوب را خوانده، گفت، اینک پدر تو را شنیدم که برادرت عیسو را خطاب کرده، می‌گفت،
\v 7 برای من شکاری آورده، خورشی بساز تا آن را بخورم، و قبل از مردنم تو را در حضور خداوند برکت دهم.
\v 8 پس ای پسر من، الآن سخن مرا بشنو در آنچه من به تو امر می‌کنم.
\v 9 بسوی گله بشتاب، و دو بزغالۀ خوب از بزها،نزد من بیاور، تا از آنها غذایی برای پدرت بطوری که دوست می‌دارد، بسازم.
\v 10 و آن را نزد پدرت ببر تا بخورد، و تو را قبل از وفاتش برکت دهد.
\v 11 یعقوب به مادر خود، ربکا، گفت، اینک برادرم عیسو، مردی مویدار است و من مردی بی‌موی هستم؛
\v 12 شاید که پدرم مرا لمس نماید، و در نظرش مثل مسخره‌ای بشوم، و لعنت به عوض برکت بر خود آورم.
\v 13 مادرش به وی گفت، ای پسر من، لعنت تو بر من باد! فقط سخن مرا بشنو و رفته، آن را برای من بگیر.
\v 14 پس رفت و گرفته، نزد مادر خود آورد. و مادرش خورشی ساخت بطوری که پدرش دوست می‌داشت.
\v 15 و ربکا، جامه فاخر پسر بزرگ خود عیسو را که نزد او در خانه بود گرفته، به پسر کوچکتر خود یعقوب پوشانید،
\v 16 و پوست بزغاله‌ها را، بر دستها و نرمۀ گردن او بست.
\v 17 و خورش و نانی که ساخته بود، به دست پسر خود یعقوب سپرد.
\v 18 پس نزد پدر خود آمده، گفت، ای پدر من! گفت، لبیک، تو کیستی ای پسر من؟
\v 19 یعقوب به پدر خود گفت، من نخست‌زادۀ تو عیسو هستم. آنچه به من فرمودی کردم، الآن برخیز، بنشین و از شکار من بخور، تا جانت مرا برکت دهد.
\v 20 اسحاق به پسر خود گفت، ای پسر من! چگونه بدین زودی یافتی؟ گفت، یهوه خدای تو به من رسانید.
\v 21 اسحاق به یعقوب گفت، ای پسر من، نزدیک بیا تا تو را لمس کنم، که آیا تو پسر من عیسو هستی یا نه.
\v 22 پس یعقوب نزد پدر خود اسحاق آمد، و او را لمس کرده، گفت، صدا، صدای یعقوب است، امّا دستها، دستهای عیسوست.
\v 23 و او را نشناخت، زیرا که دستهایش مثل دستهای برادرش عیسو،موی‌دار بود. پس او را برکت داد.
\v 24 و گفت، آیا تو همان پسر من، عیسو هستی؟ گفت، من هستم.
\v 25 پس گفت، نزدیک بیاور تا از شکار پسر خود بخورم و جانم تو را برکت دهد. پس نزد وی آورد و بخورد و شراب برایش آورد و نوشید.
\v 26 و پدرش، اسحاق به وی گفت، ای پسر من، نزدیک بیا و مرا ببوس.
\v 27 پس نزدیک آمده، او را بوسید و رایحۀ لباس او را بوییده، او را برکت داد و گفت، همانا رایحۀ پسر من، مانند رایحۀ صحرایی است که خداوند آن را برکت داده باشد.
\v 28 پس خدا تو را از شبنم آسمان و از فربهی زمین، و از فراوانی غله و شیره عطا فرماید.
\v 29 قومها تو را بندگی نمایند و طوایف تو را تعظیم کنند، بر برادران خود سرور شوی، و پسران مادرت تو را تعظیم نمایند. ملعون باد هر که تو را لعنت کند، و هر که تو را مبارک خواند، مبارک باد.
\v 30 و واقع شد چون اسحاق، از برکت دادن به یعقوب فارغ شد، به مجرد بیرون رفتنِ یعقوب از حضور پدر خود اسحاق، که برادرش عیسو از شکار باز آمد.
\v 31 و او نیز خورشی ساخت، و نزد پدر خود آورده، به پدر خود گفت، پدر من برخیزد و از شکار پسر خود بخورد، تا جانت مرا برکت دهد.
\v 32 پدرش اسحاق به وی گفت، تو کیستی؟ گفت، من پسر نخستین تو، عیسو هستم.
\v 33 آنگاه لرزه‌ای شدید بر اسحاق مستولی شده، گفت، پس آن که بود که نخجیری صید کرده، برایم آورد، و قبل از آمدن تو از همه خوردم و او را برکت دادم، و به‌راستی او مبارک‌خواهد بود؟
\v 34 عیسو چون سخنان پدر خود را شنید، نعره‌ای عظیم و بی‌نهایت تلخ برآورده، به پدر خود گفت، ای پدرم، به من، به من نیز برکت بده!
\v 35 گفت، برادرت به حیله آمد، و برکت تو را گرفت.
\v 36 گفت، نام او را یعقوب بخوبی نهادند، زیرا که دو مرتبه مرا از پا درآورد. اوّل نخست‌زادگی مرا گرفت، و اکنون برکت مرا گرفته است. پس گفت، آیا برای من نیز برکتی نگاه نداشتی؟
\v 37 اسحاق در جواب عیسو گفت، اینک او را بر تو سرور ساختم، و همۀ برادرانش را غلامان او گردانیدم، و غله و شیره را رزق او دادم. پس الآن ای پسر من، برای تو چه کنم؟
\v 38 عیسو به پدر خود گفت، ای پدر من، آیا همین یک برکت را داشتی؟ به من، به من نیز ای پدرم برکت بده! و عیسو به صدای بلند بگریست.
\v 39 پدرش اسحاق در جواب او گفت، اینک مسکن تو (دور) از فربهی زمین، و از شبنم آسمان از بالا خواهد بود.
\v 40 و به شمشیرت خواهی زیست، و برادر خود را بندگی خواهی کرد، و واقع خواهد شد که چون سر باز زدی، یوغ او را از گردن خود خواهی انداخت.
\v 41 و عیسو به‌سبب آن برکتی که پدرش به یعقوب داده بود، بر او بغض ورزید؛ و عیسو در دل خود گفت، ایّام نوحه‌گری برای پدرم نزدیک است، آنگاه برادر خود یعقوب را خواهم کشت.
\v 42 و ربکا، از سخنان پسر بزرگ خود، عیسو آگاهی یافت. پس فرستاده، پسر کوچک خود،یعقوب را خوانده، بدو گفت، اینک برادرت عیسو دربارۀ تو خود را تسلّی می‌دهد به اینکه تو را بکشد.
\v 43 پس الآن ای پسرم سخن مرا بشنو و برخاسته، نزد برادرم، لابان، به حَرّان فرار کن.
\v 44 و چند روز نزد وی بمان، تا خشم برادرت برگردد.
\v 45 تا غضب برادرت از تو برگردد، و آنچه بدو کردی، فراموش کند. آنگاه می‌فرستم و تو را از آنجا باز می‌آورم. چرا باید از شما هر دو در یک روز محروم شوم؟
\v 46 و ربکا به اسحاق گفت، به‌سبب دختران حِتّ از جان خود بیزار شده‌ام.اگر یعقوب زنی از دختران حِتّ، مثل اینانی که دختران این زمینند بگیرد، مرا از حیات چه فایده خواهد بود.