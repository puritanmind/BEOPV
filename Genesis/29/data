\c 29
\p
\v 1 پس یعقوب روانه شد و به زمین‌بنی‌المشرق آمد.
\v 2 و دید که اینک در صحرا، چاهی است، و بر کناره‌اش سه گلۀ گوسفند خوابیده، چونکه از آن چاه گله‌ها را آب می‌دادند، و سنگی بزرگ بر دهنۀ چاه بود.
\v 3 و چون همۀ گله‌ها جمع شدندی، سنگ را از دهنۀ چاه غلتانیده، گله را سیراب کردندی. پس سنگ را بجای خود، بر سر چاه باز گذاشتندی.
\v 4 یعقوب بدیشان گفت، ای برادرانم از کجا هستید؟ گفتند، ما از حرّانیم.
\v 5 بدیشان گفت، لابان پسر ناحور را می‌شناسید؟ گفتند، می‌شناسیم.
\v 6 بدیشان گفت، بسلامت است؟ گفتند، بسلامت، و اینک دخترش، راحیل، با گلۀ او می‌آید.
\v 7 گفت، هنوز روز بلند است و وقت جمع کردن مواشی نیست، گله را آب دهید و رفته، بچرانید.
\v 8 گفتند، نمی‌توانیم، تا همۀ گله‌ها جمع شوند، و سنگ را از سر چاه بغلتانند، آنگاه گله را آب می‌دهیم.
\v 9 و هنوز با ایشان در گفتگو می‌بود که راحیل، با گلۀ پدر خود رسید. زیرا که آنها را چوپانی می‌کرد.
\v 10 امّا چون یعقوب راحیل، دختر خالوی خود، لابان، و گلۀ خالوی خویش، لابان را دید، یعقوب نزدیک شده، سنگ‌را از سر چاه غلتانید، و گلۀ خالوی خویش، لابان را سیراب کرد.
\v 11 و یعقوب، راحیل را بوسید، و به صدای بلند گریست.
\v 12 و یعقوب، راحیل را خبر داد که او برادر پدرش، و پسر ربکا است. پس دوان دوان رفته، پدر خود را خبر داد.
\v 13 و واقع شد که چون لابان، خبر خواهرزادۀ خود، یعقوب را شنید، به استقبال وی شتافت، و او را در بغل گرفته، بوسید و به خانۀ خود آورد، و او لابان را از همۀ این امور آگاهانید.
\v 14 لابان به وی گفت، فی‌الحقیقۀ تو استخوان و گوشت من هستی. و نزد وی مدّت یک ماه توقّف نمود.
\v 15 پس لابان، به یعقوب گفت، آیا چون برادر من هستی، مرا باید مفت خدمت کنی؟ به من بگو که اجرت تو چه خواهد بود؟
\v 16 و لابان را دو دختر بود، که نام بزرگتر، لیه و اسم کوچکتر، راحیل بود.
\v 17 و چشمان لیه ضعیف بود، و امّا راحیل، خوب صورت و خوش‌منظر بود.
\v 18 و یعقوب عاشق راحیل بود و گفت، برای دختر کوچکت راحیل، هفت سال تو را خدمت می‌کنم.
\v 19 لابان گفت، او را به تو بدهم، بهتر است از آنکه به دیگری بدهم. نزد من بمان.
\v 20 پس یعقوب برای راحیل هفت سال خدمت کرد. و به‌سبب محبّتی که به وی داشت، در نظرش روزی چند نمود.
\v 21 و یعقوب به لابان گفت، همسرم را به من بسپار، که روزهایم سپری شد، تا به وی درآیم.
\v 22 پس لابان، همۀ مردمان آنجا را دعوت کرده، ضیافتی برپا نمود.
\v 23 و واقع شد که هنگام شام، دختر خود، لیه را برداشته، او را نزد وی آورد، و او به وی درآمد.
\v 24 و لابان کنیز خود زلفه را، به دختر خود لیه، به کنیزی داد.
\v 25 صبحگاهان دید، که اینک لیه است! پس به لابان گفت، این چیست که به من کردی؟ مگربرای راحیل نزد تو خدمت نکردم؟ چرا مرا فریب دادی؟
\v 26 لابان گفت، در ولایت ما چنین نمی‌کنند که کوچکتر را قبل از بزرگتر بدهند.
\v 27 هفتۀ این را تمام کن و او را نیز به تو می‌دهیم، برای هفت سال دیگر که خدمتم بکنی.
\v 28 پس یعقوب چنین کرد، و هفتۀ او را تمام کرد، و دختر خود، راحیل را به زنی بدو داد.
\v 29 و لابان، کنیز خود، بلهه را به دختر خود، راحیل به کنیزی داد.
\v 30 و به راحیل نیز درآمد و او را از لیه بیشتر دوست داشتی، و هفت سال دیگر خدمت وی کرد.
\v 31 و چون خداوند دید که لیه مکروه است، رحم او را گشود. ولی راحیل، نازا ماند.
\v 32 و لیه حامله شده، پسری بزاد و او را رؤبین نام نهاد، زیرا گفت، خداوند مصیبت مرا دیده است. الآن شوهرم مرا دوست خواهد داشت.
\v 33 و بار دیگر حامله شده، پسری زایید و گفت، چونکه خداوند شنید که من مکروه هستم، این را نیز به من بخشید. پس او را شَمعون نامید.
\v 34 و باز آبستن شده، پسری زایید و گفت، اکنون این مرتبه شوهرم با من خواهد پیوست، زیرا که برایش سه پسر زاییدم. از این سبب او را لاوی نام نهاد.
\v 35 و بار دیگر حامله شده، پسری زایید و گفت، این مرتبه خداوند را حمد می‌گویم. پس او را یهودا نامید. آنگاه از زاییدن بازایستاد.
