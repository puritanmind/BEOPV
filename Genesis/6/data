\c 6
\p
\v 1 و واقع شد که چون آدمیان شروع کردند به زیاد شدن بر روی زمین و دختران برای ایشان متولد گردیدند،
\v 2 پسران خدا دختران آدمیان را دیدند که نیکومنظرند، و از هر کدام که خواستند، زنان برای خویشتن می‌گرفتند.
\v 3 و خداوند گفت: روح من در انسان دائماً داوری نخواهد کرد، زیرا که او نیز بشر است. امّا ایّام وی صد و بیست سال خواهد بود.
\v 4 و در آن ایّام مردان تنومند در زمین بودند. و بعد از هنگامی که پسران خدا به دختران آدمیان وارد شدند و آنها برای ایشان اولاد زاییدند، ایشان جبّارانی بودند که در زمان سَلَفْ، مردان نامور شدند.
\v 5 و خداوند دید که شرارت انسان در زمین بسیار است، و هر تصور از خیالهای دل وی دائماً محض شرارت است.
\v 6 و خداوند پشیمان شد که انسان را بر زمین ساخته بود، و در دل خود غمگین گشت.
\v 7 و خداوند گفت: انسان را که آفریده‌ام، از روی زمین محو سازم، انسان و بهایم و حشرات و پرندگان هوا را، چونکه متأسف شدم از ساختن ایشان.
\v 8 امّا نوح در نظر خداوند التفات یافت.
\v 9 این است پیدایش نوح. نوح مردی عادل بود، و در عصر خود کامل. و نوح با خدا راه می‌رفت.
\v 10 و نوح سه پسر آورد، سام و حام و یافث.
\v 11 و زمین نیز بنظر خدا فاسد گردیده و زمین از ظلم پرشده بود.
\v 12 و خدا زمین را دید که اینک فاسد شده است، زیرا که تمامی بشر راه خود را بر زمین فاسد کرده بودند.
\v 13 و خدا به نوح گفت: انتهای تمامی بشر به حضورم رسیده است، زیرا که زمین به‌سبب ایشان پر از ظلم شده است. و اینک من ایشان را با زمین هلاک خواهم ساخت.
\v 14 پس برای خود کشتی‌ای از چوب کوفر بساز، و حُجَرات در کشتی بنا کن و درون و بیرونش را به قیر بیندا.
\v 15 و آن را بدین ترکیب بساز که طول کشتی سیصد ذراع باشد، و عرضش پنجاه ذراع و ارتفاع آن سی ذراع.
\v 16 و روشنی‌ای برای کشتی بساز و آن را به ذراعی از بالا تمام کن. و درِ کشتی را در جنب آن بگذار، و طبقات تحتانی و وسطی و فوقانی بساز.
\v 17 زیرا اینک من طوفان آب را بر زمین می‌آورم تا هر جسدی را که روح حیات در آن باشد، از زیر آسمان هلاک گردانم. و هر چه بر زمین است، خواهد مرد.
\v 18 امّا عهد خود را با تو استوار می‌سازم، و به کشتی در خواهی آمد، تو و پسرانت و همسرت و ازواج پسرانت با تو.
\v 19 و از همهٔ حیوانات، از هر ذی‌جسدی، جفتی از همه به کشتی در خواهی آورد، تا با خویشتن زنده نگاه داری، نر و ماده باشند.
\v 20 از پرندگان به اجناس آنها، و از بهایم به اجناس آنها، و از همۀ حشرات زمین به اجناس آنها، دو دو از همه نزد تو آیند تا زنده نگاه داری.
\v 21 و از هر آذوقه‌ای که خورده شود، بگیر و نزد خود ذخیره نما تا برای تو و آنها خوراک باشد.
\v 22 پس نوح چنین کرد و به هرچه خدا او را امر فرمود، عمل نمود.